Trump, nüfus sayımında vatandaşlık sorusundan vazgeçti
*
ABD Başkanı Donald Trump, 2020'de yapılacak nüfus sayımına vatandaşlık sorusu eklenmesi yönündeki çabalarına son verdi. Trump, nüfus sayımında olmasa bile başka yollarla ülkedeki vatandaş sayısını tespit edeceklerini ifade etti.
*
Trump, Amerikan kamuoyunda tartışmalara neden olan vatandaşlık sorusu ısrarından vazgeçti.

Beyaz Saray'da basın mensuplarına açıklama yapan Trump, nüfus sayımına vatandaşlık sorusu eklenmesi yönündeki çabasına son vermesine rağmen diğer tüm yasal yolları kullanarak kimlerin Amerikan vatandaşı olup olmadığını tespit edeceklerini söyledi.

Trump, "20 milyar dolar harcayıp nüfus sayımı yapıyoruz ama insanlara en basit olarak Amerikan vatandaşı olup olmadığını soramıyoruz. Bu çok komik." değerlendirmesini yaptı.

Konuyla ilgili Başkanlık Kararnamesi çıkarma yetkisinin olduğunu kaydeden Trump, bu yola şimdilik başvurmamayı tercih ettiğini belirtti.

TRUMP İLE YARGI ARASINDA NÜFUS SAYIMI ÇEKİŞMESİ 

Trump, 2020'de yapılacak nüfus sayımında, mutlaka vatandaşlık sorusuna yer vermek istediklerini açıklamış ancak konu yargı engeline takılmıştı.

ABD Yüksek Mahkemesine kadar giden dava sürecinin sonunda mahkeme, nüfus sayımına vatandaşlık sorusu eklenmesinin gerekçesinin net olmadığını, bu sebeple bu sorunun uygun bulunmadığını açıklamıştı.

Adalet Bakanlığı ise Yüksek Mahkemenin ilgili kararına uyacaklarını bildirmiş, buna göre gelecek yıl yapılacak nüfus sayımında katılımcılara vatandaşlık durumlarıyla ilgili herhangi bir soru yöneltilmeyeceğini kaydetmişti.

Öte yandan Trump'ın nüfus sayımına vatandaşlık sorusu eklenmesiyle ilgili olarak bir Başkanlık Kararnamesi çıkarmayı planladığı iddia edilmişti.

ABD'de her 10 yılda bir, ülke genelinde evlere posta yoluyla gönderilen anket formlarıyla yapılan nüfus sayımını, Ticaret Bakanlığına bağlı Nüfus İdaresi yürütüyor. 2020'den itibaren nüfus sayım sürecinin, büyük ölçüde internet üzerinden gerçekleştirileceği kaydediliyor.
~
Sudan'da yeni bir darbe girişimi engellendi
*
Sudan Askeri Geçiş Konseyi, ülkede yeni bir darbe girişimi olduğunu ve bunun engellendiğini duyurdu.
*
Sudan Askeri Geçiş Konseyi (AGK), ülkede yeni bir darbe girişiminin engellendiğini ve girişimin başındaki ismin yakalandığını duyurdu.

Askeri Konseye bağlı Güvenlik ve Savunma Komitesi Başkanı Orgeneral Cemal Ömer, Sudan devlet televizyonunda yayımlanan açıklamasında, silahlı kuvvetler ve istihbarat teşkilatından muvazzaf ve emekli isimlerin yer aldığı başarısız bir darbe girişimi olduğunu, girişimin başındaki komutan ile 7’si muvazzaf 12 subay ve 4 astsubayın gözaltına alındığını belirtti.

Orgeneral Ömer, engellenen yeni darbe girişiminin muhalefetin çatı oluşumu Özgürlük ve Değişim Bildirgesi Güçleri ile varılacak nihai anlaşmayı baltalamayı amaçladığını ifade etti.

AGK Sözcüsü Şemseddin Kebbaşi, haziran ayında da bir grup asker ve siyasinin karıştığı darbe girişimi olduğunu açıklamıştı.
~
Kız çocuklarına cinsel istismarla suçlanan ABD'li milyarder Epstein için ev hapsi talebi
*
Avukatları, ev hapsi için Epstein'in Manhattan'daki 77 milyon dolar değerindeki malikanesini önerdi.
*
Reşit olmayan kız çocuklarına yönelik cinsel istismar ve fuhuş ağı oluşturma suçlamalarıyla yargılanan ABD'li milyarder Jeffrey Epstein'in avukatları, müvekkillerinin, mahkeme sürecinde 77 milyon dolarlık malikanesinde ev hapsinde tutulmasını talep etti. 

Epstein'in avukatları bugün mahkemeden, Manhattan'daki Metropolitan Merkez Hapishanesi'nde tutulan müvekkillerinin, 15 Temmuz'daki kefalet duruşmasını ev hapsinde beklemesine karar verilmesini istedi. 

Jeffrey Epstein'in ev hapsi için Manhattan'daki 77 milyon dolar değerindeki malikanesi önerildi.

45 YILA KADAR HAPİS CEZASI ALABİLİR

Fransa'nın başkenti Paris'ten özel uçağıyla dönerken New Jersey'deki Teterboro Havaalanı'nda hafta sonu gözaltına alınan 66 yaşındaki Eipstein'in, en küçüğü 14 olmak üzere 18 yaşın altındaki onlarca genç kıza cinsel istismarda bulunmak ve fuhuş ağı oluşturmak suçlarından yargılanacağı belirtilmişti. 

Epstein'in suçlu bulunması halinde 45 yıla kadar hapis cezası alabileceği ifade ediliyor. 

Epstein, 2008'de Florida mahkemesinde yine benzer suçlamalarla yargılanmış, şu an ABD Başkanı Donald Trump yönetiminde Çalışma Bakanı olan dönemin Miami Başsavcısı Alexendar Acosta ile varılan anlaşma gereği, hakkındaki "fuhşa teşvik" suçlamalarını kabul ederek 13 ay hapis yattıktan sonra serbest bırakılmıştı.

Yatırım fonu yöneticisi milyarder Epstein'in, aralarında Trump, eski ABD Başkanı Bill Clinton ve İngiltere York Dükü Andrew gibi güçlü isimlerin de bulunduğu çevrelerle yakın arkadaşlığı kamuoyunda tartışma konusu olmuştu.
~
Meksika'da araçların içine gizlenmiş 1,7 milyon dolar bulundu
*
ABD sınırındaki Tamaulipas eyaletinde bir kamyon ve iş makinesinin içine gizlenmiş 1 milyon 700 bin dolar ele geçirildi.
*
Meksika'nın ABD sınırındaki Tamaulipas eyaletinde bir kamyon ve iş makinesinin içine gizlenmiş 1 milyon 700 bin dolar bulundu. 

Eyalet emniyet yetkililerinden yapılan açıklamada, park halindeki kamyon ve iş makinesinin yanında şüpheli hareketlerde bulunan bir kişinin polisi görünce kaçmaya çalıştığı belirtildi.

Yakalanan şahsın yanındaki kamyon ve iş makinesinde yapılan aramada paketler halinde gizlenmiş 1 milyon 700 bin dolar ele geçirildi. 

Olayla ilgili bir kişi daha gözaltına alındı.

Meksika polisi, söz konusu paranın organize suç çetelerinin ABD'ye yaptıkları uyuşturucu ticaretinden kazanıldığı ihtimali üzerinde duruyor.

MEKSİKA'NIN "SUSTURULMUŞ BÖLGESİ" TAMAULİPAS EYALETİ

Meksika'da Tamaulipas eyaleti suç oranlarının en yüksek olduğu yerlerden biri olarak biliniyor.

ABD sınırında yer alması nedeniyle uyuşturucu ve insan ticaretinin merkezlerinden birisi haline gelen Tamaulipas eyaleti, organize suç örgütlerinin ve çetelerin faaliyetlerine sahne oluyor. 

Eyalet, ismini ülkede öldürülen gazetecilerle de duyurmuştu. 

77 yaşındaki gazeteci Carlos Dominguez Rodriguez, geçen yılın başında, Nuevo Laredo kentinde, yakınlarının bulunduğu aracı kullandığı sırada silahlı saldırıya uğramıştı. 

Yine aynı şekilde, haziran ayında silahlı saldırıya uğrayan bir gazetenin baskı editörü Juan Antonio Escamilla, tedavi gördüğü hastanede yaşamını yitirmişti.

Birleşmiş Milletler (BM) yetkilileri, çok sayıda gazetecinin öldürüldüğü Tamaulipas'ı "susturulmuş bölge" olarak nitelemişti.

~
BM, Körfez çağrısını yineleyerek "felaket" uyarısı yaptı
*
Birleşmiş Milletler (BM), İran'a ait gemilerin, Basra Körfezi'nde İngiliz petrol tankerini durdurma girişimi iddialarının ardından bölgede olası bir krizin felaketle sonuçlanacağı uyarısında bulundu.
*
BM Genel Sekreter sözcülerinden Farhan Haq, günlük basın brifinginde, İran'a ait gemilerin Hürmüz Boğazı'nda İngiliz petrol tankerini durdurma girişimi iddialarını değerlendirdi.

Genel Sekreter Antonio Guterres'in Körfez'deki tüm taraflara defalarca gerilimi artıracak her türlü adımdan kaçınılması ve en yüksek seviyede itidal gösterilmesi çağrısı yaptığını hatırlatan Haq, ''Bölgede olası bir çatışma felaketle sonuçlanır, umarız tüm ülkeler bunu önleyecek adımlar atar.'' dedi. 

İngiltere Savunma Bakanlığı, Hürmüz Boğazı'nda görev yapan savaş gemisi HMS Montrose'un, "British Heritage" adlı İngiliz petrol tankerini durdurmaya çalışan 3 İran teknesini uyardığını açıklamıştı. İngiliz savaş gemisinin, İran tekneleri ile petrol tankerinin arasına girerek duruma müdahale ettiği kaydedilmişti. 

İran ise Hürmüz Boğazı'nda İngiltere'ye ait bir petrol tankerini durdurma girişiminde bulunduğu iddialarını yalanlamıştı. 

İran Devrim Muhafızları Ordusundan yapılan açıklamada, "Basra Körfezi'nde devriye görevini icra eden Deniz Kuvvetlerinin son 24 saat içinde herhangi bir yabancı gemiyle karşılaşmadığı" belirtilmişti.

İNGİLTERE İRAN PETROL TANKERİNİ ALIKOYMUŞTU

İngiliz donanması geçen hafta Cebelitarık'ta Suriye’ye petrol taşıdığı iddia edilen İran bandıralı bir tankerin alıkonulmasına dahil olmuştu.

İngiltere'ye bağlı olan İspanya'nın güneyindeki Cebelitarık özerk yönetimi İran tankerinin Avrupa Birliği'nin (AB) Suriye'ye uyguladığı ambargoları ihlal ettiği gerekçesiyle alıkonulduğunu açıklamıştı.

İran, "Grace 1" adlı tankerin alıkonulmasının İngiltere için "sonuçları olacağı" uyarısında bulunmuştu.

Cebelitarık'ta mahkeme geçen hafta aldığı kararla İran tankerinin 14 gün daha alıkonulabileceğine hükmetmişti.
~
İngiliz gemileri için tehdit seviyesi yükseltildi
*
İngiltere, İran'ın Hürmüz Boğazı'nda bir İngiliz petrol tankerini durdurmaya çalışmasının ardından İngiliz gemilerine yönelik tehdit seviyesini yükseltti.
*
İngiliz basınına göre, Ulaştırma Bakanlığı Hürmüz Boğazı'nda seyreden petrol tankerleri ve diğer gemilere yönelik tehdit seviyesini, durumun "kritik" olduğunu gösteren 3'e çıkardı. 

Uyarı kapsamında İngiliz gemilerinden İran karasularına girmemesi istenirken, "saldırgan" İran botlarına karşı dikkatli olunması gerektiği belirtildi. 

Bu arada, İngiltere'ye bağlı Cebelitarık özerk yönetimi, Avrupa Birliği'nin (AB) Suriye'ye uyguladığı ambargoları ihlal ettiği gerekçesiyle alıkoyduğu petrol tankerinin kaptanını tutukladı. Kaptanın uyruğu açıklanmazken, mürettebatın gemide bekletildiği duyuruldu. 

PETROL TANKERİ KRİZİ

Cebelitarık özerk yönetimi, geçen hafta Suriye'ye yönelik ambargoları ihlal ettiği gerekçesiyle bir İran tankerini alıkoymuştu. 

İran, "Grace 1" adlı tankerin durdurulmasının ardından bunun İngiltere için "sonuçları olacağı" açıklamasını yapmıştı.

İngiltere Savunma Bakanlığı, bugün İran'a ait 3 teknenin Hürmüz Boğazı'nda bir İngiliz petrol tankerini durdurmaya çalıştığını ancak İngiliz donanmasının uyarısıyla geri döndüklerini bildirmişti. 

Bakanlık, bir İngiliz savaş gemisinin, İran tekneleri ile petrol tankerinin arasına girerek duruma müdahale ettiğini belirtmişti. 

İran ise İngiliz petrol tankerini durdurma girişiminde bulunduğu iddialarını yalanlamıştı.
~
İETT otobüsü servis minibüsüne çarpıp dükkana girdi: 1 ölü, 3 yaralı
*
Sancaktepe'de İETT otobüsünün kontrolden çıkması sonucu meydana gelen kazada, 1 kişi hayatını kaybetti, 3 kişi de yaralandı.
*
Alınan bilgiye göre, Emek Mahallesi Kayalar Caddesi üzerinde seyreden ve freni patladığı iddia edilen 34 ZJ 5994 plakalı İETT otobüsü, kontrolden çıkarak, karşı şeride geçti. Otobüs, önce park halindeki 34 LAL 556 plakalı minibüse ardından bir yayaya çarptı.

Bir süre daha ilerleyen otobüs, seyir halindeki 34 LAY 967 plakalı başka bir araca daha sonra bir binanın alt katındaki iş yerine çarparak durabildi.

Bu sırada 34 LAY 967 plakalı minibüs de 34 TCM 24 plakalı taksiye çarptı.

Kazada, otobüsün çarptığı yaya, olay yerinde hayatını kaybetti. İETT şoförü ile diğer araçlarda bulunan 2 kişi ise yaralandı.

Durumun bildirilmesi üzerine bölgeye itfaiye, polis ve sağlık ekipleri sevk edildi.

Olay yeri inceleme ekipleri çalışmalarını sürdürüyor.
~
İstanbul’da otomobil servis minibüsüne arkadan çarptı: 1ölü
*
Pendik'te kırmızı ışıkta bekleyen servis minibüsüne otomobil arkadan çarptı. Kazada otomobil sürücüsü hayatını kaybetti.
*
Kaza, saat 04.30 sıralarında İDO Pendik Feribot İskelesi önünde meydana geldi.

İddiaya göre, Kadıköy istikametinde ilerleyen 34 CDN 510 plakalı servis minibüsü kırmızı ışıkta beklediği sırada henüz bilinmeyen bir nedenle 34 JF 4334 plakalı otomobil servis minibüsüne arkadan çarptı. İhbar üzerine kaza yerine itfaiye, polis ve sağlık ekipleri sevk edildi.

İtfaiye ekipleri otomobilin içerisinde sıkışan sürücü Murat Karadiş'i (43) kurtararak sağlık ekiplerine teslim etti. Sağlık ekipleri, Karadiş'e ilk müdahalesinin ardından ambulansla Pendik Devlet Hastanesi'ne kaldırdı. Hastanede yapılan tüm müdahalelere rağmen sürücü Karadiş hayatını kaybetti.

Kazaya karışan araçlar trafik ekiplerin incelemelerin ardından çekici yardımıyla kaldırıldı. Henüz ismi öğrenilmeyen servis minibüsü gözaltına alınarak Pendik Polis Merkezi'ne götürüldü. Kazayla ilgili soruşturma sürerken olaya ilişkin MOBESE görüntüleri incelemeye alındı. 
~
Sahte alkolden 20 günde 14 kişi öldü
*
Adana'da metil alkol zehirlenmesi şüphesiyle hastaneye kaldırılan V.Y. (64), hayatını kaybetti. Mersin, Niğde ve Adana'da, 20 günde, metil alkol zehirlenmesi nedeniyle hayatını kaybeden kişi sayısı 14'e yükseldi. Diğer taraftan. Adana'da 3 kişi metil alkolden zehirlendikleri şüphesiyle tedavi altına alındı.
*
Adana'da Metil alkol zehirlenmesi şüphesiyle öğle saatlerinde Yüreğir Devlet Hastanesi'ne kaldırılan V.Y.,  tedaviye alındı. Yoğun bakıma alınan V.Y., tüm müdahalelere rağmen kurtarılamadı. V.Y.'nin cansız bedeni otopsi için Adana Adli Tıp Kurumu morguna kaldırıldı.

ADANA'DA ÖLÜ SAYISI 5'E YÜKSELDİ

Kentte metil alkolden zehirlenip Adana'da Çukurova Üniversitesi Tıp Fakültesi Balcalı Hastanesi'ne kaldırılan 3 kişiden 2'si yaşamını yitirmiş, diğeri ise tek gözünü kaybetmişti. Yine metil alkol zehirlenmesi nedeniyle Adana Şehir Eğitim ve Araştırma Hastanesi ve Ceyhan Devlet Hastanesi'ne kaldırılan 2 kişi, bir gün aralıkla hayatını kaybetmişti. V.Y.'nin de hayatını kaybetmesiyle Adana'da metil alkol şüphesiyle ölenlerin sayısı 5'e yükseldi.

3 KİŞİNİN DAHA METİL ALKOLDEN ZEHİRLENDİĞİ ŞÜPHESİ

Adana'da farklı saatlerde isimleri paylaşılmayan 3 kişinin fenalaşması üzerine durumları 112 Acil Servis ekiplerine bildirildi.

Olay yerlerine giden ekipler, yaptıkları ilk müdahalenin ardından bu kişileri Adana Şehir Eğitim ve Araştırma Hastanesine kaldırdı.

Metil alkolden zehirlendikleri şüphesiyle tedavi altına alınan şahısların hayati tehlikelerinin bulunduğu belirtildi.

20 GÜNDE, 14 ÖLÜM

Mersin'de son 15 günde metil alkol zehirlenmesiyle hastanelere başvuran 31 kişiden 8'i, Niğde'de 1 kişi yaşamını yitirmişti. Adana'da yaşamını yitiren 5 kişi ile birlikte, 3 ilde metil alkol zehirlenmesinden yaşamını yitirenlerin sayısı 14 oldu.
~
Metrobüs üst geçidinden atlayan kadın hayatını kaybetti
*
Edirnekapı Metrobüs üst geçidinden E-5 Karayolu’na atlayan kadın, yola çakılarak feci şekilde can verdi. Bu sırada seyir halindeki ticari araç talihsiz kadın yola çarparak yaklaşık 20 metre sürükledi.
*
İstanbul'da Eyüpsultan Edirnekapı Metrobüs üst geçidi Avcılar istikametinde meydana gelen olayda, edinilen bilgiye göre, üst geçide gelen 39 yaşındaki H.A., henüz bilinmeyen bir nedenle E-5 Karayolu’na atladı.

Bu sırada Avcılar istikametine giden ticari araç, atlayarak yere çakılan talihsiz kadına çarparak, yaklaşık 20 metre sürükledi. Ticari taksi sürücüsü ise yara almadan kurtuldu.
Bunun üzerine duran ticari taksi sürücüsü durumu polise bildirdi. Olay yerine sağlık ve polis ekipleri sevk edildi.

Sağlık ekipleri yaptıkları ilk müdahalede 39 yaşındaki talihsiz kadını yaşamını yitirdiğini belirledi. Olay yerine gelen polis ekipleri, iki şeridi trafiğe kapatarak güvenlik önlemi aldı. Olay yeri inceleme polis ekipleri inceleme yaptı. Yapılan incelemenin ardından kadının cesedi cenaze aracıyla Adli Tıp Morguna kaldırıldı.

Cesedin kaldırılmasının ardından bir süre trafikteki yoğunluk normale döndü.
Ticari taksi sürücüsü ise ifadesi alınmak üzere polis karakoluna götürüldü.
Olayla ilgili soruşturma başlatıldı.
~
Irak'ın kuzeyinde bir asker şehit oldu
*
Milli Savunma Bakanlığı, Irak'ın kuzeyinde PKK'lı bölücü teröristler tarafından önceden yerleştirilen EYP'nin patlaması sonucu ağır yaralanan bir askerin şehit olduğunu duyurdu
*
Irak'ın kuzeyinde PKK'lı teröristlerce önceden tuzaklanan patlayıcının infilak etmesi sonucu ağır yaralanan bir asker şehit oldu.

Milli Savunma Bakanlığından yapılan yazılı açıklamada, Irak'ın kuzeyinde PKK'lı bölücü teröristler tarafından önceden yerleştirilen el yapımı patlayıcının (EYP) infilak etmesi sonucu ağır yaralanan bir askerin derhal hastaneye sevk edildiği, hastanede yapılan tüm müdahalelere rağmen kurtarılamayarak şehit olduğu belirtildi.

Bölgede operasyonlara devam edildiği bildirilen açıklamada, şu ifadelere yer verildi:

"Bizleri derin bir acı ve üzüntüye boğan bu olayda hayatını kaybeden aziz şehidimize Allah'tan rahmet, kederli ailesine, Türk Silahlı Kuvvetleri ile asil milletimize başsağlığı ve sabır dileriz."
~
Irak'ın kuzeyinde bir asker şehit oldu
*
Milli Savunma Bakanlığı, Irak'ın kuzeyinde PKK'lı bölücü teröristler tarafından önceden yerleştirilen EYP'nin patlaması sonucu ağır yaralanan bir askerin şehit olduğunu duyurdu
*
Irak'ın kuzeyinde PKK'lı teröristlerce önceden tuzaklanan patlayıcının infilak etmesi sonucu ağır yaralanan bir asker şehit oldu.

Milli Savunma Bakanlığından yapılan yazılı açıklamada, Irak'ın kuzeyinde PKK'lı bölücü teröristler tarafından önceden yerleştirilen el yapımı patlayıcının (EYP) infilak etmesi sonucu ağır yaralanan bir askerin derhal hastaneye sevk edildiği, hastanede yapılan tüm müdahalelere rağmen kurtarılamayarak şehit olduğu belirtildi.

Bölgede operasyonlara devam edildiği bildirilen açıklamada, şu ifadelere yer verildi:

"Bizleri derin bir acı ve üzüntüye boğan bu olayda hayatını kaybeden aziz şehidimize Allah'tan rahmet, kederli ailesine, Türk Silahlı Kuvvetleri ile asil milletimize başsağlığı ve sabır dileriz."
~
Ekrem İmamoğlu: İBB iştiraklerinin genel kurulları öne çekilmeli
*
İstanbul Büyükşehir Belediye (İBB) Başkanı Ekrem İmamoğlu, "Halkıma sesleniyorum. Ben hala belediye bütçesinin 3'te 2'sine, çalışanın yüzde 80'ine sahip iştiraklere henüz hakim olamadım. Bu kadar net. Milletimize duyuruyorum" dedi.
*
İstanbul Büyükşehir Belediyesi önünde düzenlenen "15 Temmuz Anma Programı''ndan sonra gazetecilerin sorularını cevaplayan İstanbul Büyükşehir Belediye (İBB) Başkanı Ekrem İmamoğlu, dün, "Fiilen sona ermiş bir görevden tekraren istifa etmem hukuken anlamsızdır" diyerek İBB iştirakleriyle ilişiğinin kesildiğini dile getiren eski İBB Genel Sekreteri Hayri Baraçlı'ya yanıt verdi.

"Kimse milletin aklıyla oynamasın. Bizim burada aradığımız ahlak ve iyi niyet. Ben İBB Başkanıyım, 5 milyona yakın oy almış bir insanım. 16 milyonun hesap soracağı kişiyim" diyen Ekrem İmamoğlu, şöyle konuştu:

"Dolayısıyla cuma günü açıklama yapıyorum ve o günün akşamında istifalar ediliyor. Kendisi açıklama yapıyor. Genel kurulları yapın ki biz kendi ekibimizle kendi kadromuzla sürece hakim olalım. Tamamen iyi niyetli olmayan bir davranışla şirketlerin kuruluş yönetmeliğinin verdiği yetkiyle 45 günlük sürenin tamamını kullanıyorlar. Neredeyse ağustos ayının sonuna doğru genel kurul kararları alıyorlar. Niçin Bir hafta sonraya alın. 10 gün sonraya alın. Yazıktır, günahtır. Neyi kaçırıyorsunuz, orada nasıl bir sistem yönetiyorsunuz Bu millet İstanbul'un konsolide bütçesinin neredeyse üçte ikisinin içinde olduğu iştirakler üzerinden benden hesap soracak. Ben şu anda sürece hakim değilim. Bir hafta içinde karar alsınlar. Genel kurulları yapalım. 1 hafta sonra bir ay bitmiş olacak. Kimin malı bu Biz her kuruşuyla ilgili hesap vermek istiyoruz millete. Bıraksın gitsinler, kadroları oluşturalım, işimize bakalım. Süreleri bitti."

Bir gazetecinin 'İlişiklerinin kesilmesine dair bir yazı göndermeniz gerekiyor" ifadesi üzerine İmamoğlu, "Bunlar teknik işler. Ben iyi niyetten bahsediyorum. Bizim arkadaşlarımız, takip ediyorlar. Cuma günü akşama istifaları verildi. Cumartesi günü haberim oldu. Benim için hiçbir şey ifade etmiyor. Ben bu işin bütününe bakıyorum. Yönetim kuruluna katılan arkadaşlarım var. Zabıta marifetiyle çağrı yaptım. 12'si geldi diğerleri gelmedi. Sorduğum soruyu söyleyeyim. Kişisel iradenizle mi hala orada duruyorsunuz, siyasi bir irade mi size talimat veriyor ' Bakın bu soruyu orada sordum, burada da soruyorum. Benim her şeyim şeffaf. Hiçbir cevap alamadım" değerlendirmesini yaptı.

15 Temmuz'da birilerinin bu ülkeye hain bir saldırı düzenleyerek, içinde büyüttüğü haince atmosferin yarattığı sistemin karşısında duran insanların hayatlarını kaybettiği bir günü yaşadıklarını hatırlatan İmamoğlu, şöyle devam etti:

"Buna aynı zamanda Milli Birlik Günü, Demokrasi Günü diyoruz. Bunun anlamı ne Milli iradeye sahip çıkmak ve asla ona sıkıntı gelmemesine çalışmak. Şu anda benim öyle de bir vazifem var. 16 milyon insanın hesap soracağı bir kişiyim. Yaklaşık 20 günümü doldurdum. Hesap sorulacak günlerim tıkır tıkır, işliyor. Halkıma sesleniyorum. Ben hala belediye bütçesinin 3'te 2'sine, çalışanın yüzde 80'ine sahip iştiraklere henüz hakim olamadım. Bu kadar net. Milletimize duyuruyorum, buna bir irade engel oluyorsa, yanlış yoldadır. Bu millet bizden hesap soracak. Yanlış yoldadır. Dolayısıyla iştiraklerin bir an önce genel kurullarını öne çekmeliler. Bir an önce şirketlere biz kadromuzu atamalıyız. Şeffaf yönetim anlayışımızla beraber, her günün de hesabını vatandaşına veren bir yönetimi İstanbul'a buluşturmalıyız."

''SUÇ DUYURUSUNDA BULUNACAĞIM''

"Genel sekreter yardımcılarının yönetici olduğu şirketlerde genel kurul süreci nasıl işletiliyor?" sorusuna İBB Başkanı Ekrem İmamoğlu, şu cevabı verdi:

"Aynı şekilde, son gününü, son anını kullanma çabası. Ayın 23, 24, 25 ve 28'ine genel kurul kararı alma çabası. Nedir bu? 40-45 gün daha orada duracaksınız. Niçin? Kendi şirketin değil. Orada artık kimin durduğunun bir önemi yok. Suç duyurusunda bulunacağım. Hakkımdır, değildir, suç duyurusunda bulunacağım. Tarihe not düşeceğim. Afişe edeceğim, millete anlatacağım. Ben insanlara böyle söz verdim. Şahsımla ilgili değil. Millete ait bir varlığın korunması süreci, millete ait bir varlığın yeni yönetim anlayışıyla buluşma süreci, millete ait bir varlığın hesap verme sürecinin başlaması... Dolayısıyla ben günbegün bu konuları aktaracağım. Suç duyurusunda bulunacağım. Afişe edeceğim. Cuma günü konuştum, cevap verdi. Güzel, bir karşılık buldu. Bu gün de sayenizde konuşuyorum. Umarım yarın yine bir karşılık bulur. Bulmadı, konuşmaya devam edeceğim."

Bu arada İstanbul Büyükşehir Belediyesi (İBB) 15 Temmuz darbe girişimi sırasında şehit olanları mevlit okutarak andı.

Tarihi Şehzadebaşı Camindeki program Kur'an-ı Kerim tilavetiyle başladı. Programa katılanların öğle namazını eda etmelerinin ardından Mevlid-i Şerif okundu ve şehitler için dualar edildi.

İBB Başkanı Ekrem İmamoğlu'nun da katıldığı programının sonunda, vatandaşlara, irmik helvası, lokum ve şerbet dağıtıldı.
~
Eşini öldürüp intihar etti
*
Kütahya'da bir kişi eşini tabancayla öldürüp aynı silahla intihar etti.
*
Kütahya'nın Simav ilçesinde bir kişi önce eşini sonra ise kendisini öldürdü. 

Küplüce köyünde meydana gelen olayda, eşi Nimet Yurday’ı (32) silahla vurarak öldüren Enver Yurday (37), daha sonra kendisini de aynı silahla öldürdü. 

Telefon tamircisi ve satıcısı olan Enver Yurday, İzmir dönüşü 2 yaşındaki oğlunu annesine bıraktı.

Küplüce Köyü Mezarlığı yakınlarında bilinmeyen bir nedenle tartıştığı eşi Nimet Yurday'ı (32) tabancayla öldüren Enver Yurday, ardından aynı silahla intihar etti. 

Olayla ilgili soruşturma başlatıldı.
~
Çavuşoğlu ve Mogherini'den Doğu Akdeniz görüşmesi
*
Dışişleri Bakanı Çavuşoğlu, AB Dışişleri ve Güvenlik Politikaları Yüksek Temsilcisi Mogherini ile Doğu Akdeniz'de sondajı görüştü.
*
Dışişleri Bakanı Mevlüt Çavuşoğlu, Avrupa Birliği (AB) Dış İlişkiler ve Güvenlik Politikaları Yüksek Temsilcisi Federica Mogherini ile telefon görüşmesi yaptı.

Diplomatik kaynaklardan edinilen bilgiye göre, Bakan Çavuşoğlu ve AB Yüksek Temsilcisi Mogherini görüşmede Doğu Akdeniz konusunu ele aldı.

Bakan Çavuşoğlu, aynı konuda dün Finlandiya Dışişleri Bakanı Pekka Haavisto ve İsveç Dışişleri Bakanı Margot Wallström, cuma günü de mevkidaşları Slovak Miroslav Lajcak, Kırgız Çıngız Aydarbekov, Sloven Miro Cerar, Rumen Theodor Viorel Melescanu ve Maltalı Carmelo Abela ile telefon görüşmeleri yapmıştı.
~
Çin, Tayvan’a silah satan Amerikan şirketleriyle iş yapmayacak
*
Çin Dışişleri Bakanlığı, Çinli şirketlerin Tayvan'a silah satışına karışan Amerikan şirketleriyle iş yapmayacağını bildirdi.
*
Çin Dışişleri Bakanlığı, Çinli şirketlerin, Tayvan’a silah satışına karışan Amerikan şirketleriyle iş birliği ve ticaret yapmayacağını açıkladı.

Bakanlık Sözcüsü Gıng Şuang, başkent Pekin’de düzenlediği olağan basın toplantısında, ABD’nin Tayvan’a tank ve Stinger füzelerini kapsayan 2,2 milyar dolar tutarında silah satışının uluslararası hukuku, uluslararası temel normları, “Tek Çin” ilkesini ciddi şekilde ihlal ettiğini ve Çin’in ulusal egemenlik ve güvenliğine zarar verdiğini söyledi.

Ulusal çıkarları korumak için Çin’in, Tayvan’a silah satışına karışan Amerikan şirketlerine yaptırım uygulayacağını belirten Gıng, “Çin hükümeti ve Çinli şirketler, bazı Amerikan şirketleriyle iş birliği ve ticaret yapmayacak.” ifadelerini kullandı.

ABD’nin geçen hafta onay verdiği Tayvan’a silah satışı, 2,2 milyar dolar karşılığında 108 M1A2T Abrams tankı ve 250 Stinger füzesinin yanı sıra çok sayıda otomatik silah, mühimmat, Hercules zırhlı muharebe araçları, ağır araç taşıyıcıları ve ilgili destek ekipmanlarını kapsıyor.

Satışı onaylanan silahları, Amerikan General Dynamics Corp ve Raytheon firmaları üretiyor.

Diğer yandan ABD’nin Tayvan’a silah satışı sonrası Çin Savunma Bakanlığı, dün Çin Halk Kurtuluş Ordusunun ülkenin güneydoğu kıyısında tatbikat yaptığını açıklamış ancak tatbikata katılan askeri unsurlar hakkında bilgi vermemişti.

ABD’nin silah satışından yaklaşık bir hafta sonra gerçekleşen bu tatbikat Çin medyasında, Tayvan’daki ayrılık yanlılarına "uyarı" olarak yorumlandı.

Çin'de 1949'da Mao Zıdong'un iktidara gelmesi üzerine bazı hükümet üyeleri, Tayvan'a giderek adada bağımsızlık ilan etmiş ve "milliyetçi Çin" olarak da adlandırdıkları Tayvan'ı kurmuşlardı.

Ada üzerinde herhangi bir kontrolü bulunmayan Pekin yönetimi, "tek Çin" ilkesiyle Çin'i uluslararası toplumda sadece kendilerinin temsil ettiğini savunuyor ve Tayvan'ın bağımsızlık ilan etmesi halinde askeri güçle müdahale edebileceğini ifade ediyor.
~
"Trump'ın 'ülkenize dönün' dediği 4 isim de Melania'dan önce ABD vatandaşı oldu"
*
ABD Başkanı Donald Trump, Kongre'nin Demokrat Partili kadın üyelerine, kaos içerisindeki ülkelerine dönmeleri çağrısını yapmıştı. Trump'ın ırkçı tavrı eleştirilere neden olurken, eşi Melania'nın durumuna dikkat çekildi.
*
Trump, Twitter'da yaptığı açıklamalarla 4 kongre üyesine karşı ırkçı bir tutum sergileyerek, beğenmiyorlarsa geldikleri ülkeye dönmelerini istemişti.

Trump'ın bu tavrı, ABD medyasında eleştirilere neden oldu.

Eleştirilerin odak noktasında ise Trump'ın eşi Melania'nın ABD vatandaşlığını kazandığı yıl yer aldı.

CNN'de görev yapan gazeteci Jake Tapper'ın dikkat çektiği bilgilere göre, Trump'ın hedefindeki isimler arasında yer alan 3'ü ABD'de dünyaya gelmişti.

Hedefteki isimler arasında yer alan, çocukluğunda ABD'ye göç eden Somali asıllı Ilhan Omar da 17 yaşındayken, 2000 yılında ABD vatandaşı olmaya hak kazanmıştı.

ABD Başkanı Trump'ın eşi Melania ise vatandaşlığa Trump ile evlendikten bir yıl sonra (36 yaşındayken), 2006 yılında hak kazanmıştı.

MELANIA TRUMP KİMDİR?

Michelle Obama, Princeton Üniversitesi’nden mezun olduktan sonra Harvard Hukuk Okulu’nda yüksek lisans yaparak ABD tarihinin ilk yüksek lisanslı first lady’si olma özelliğini taşıyordu. Yeni first lady Melania Trump ise üniversitenin ilk yılında okuldan kaydını sildirerek modellik yapmaya başladı. Şimdi 46 yaşında olan Slovenya doğumlu Trump, hayatına mücevher tasarımcısı olarak devam ediyor.

Eski adıyla Melania Knauss, 1998 yılında ilişkiye başladığı Donald Trump’la 2005 yılında evlenerek Trump’ın üçüncü eşi oldu. Evliliğin ilk yılında Barron adını verdikleri erkek çocuklarını dünyaya getirdi.
~
İsrail'de Filistinli tutuklu cezaevinde hayatını kaybetti
*
İsrail hapishanesindeki Filistinli tutuklu Nasr Takatka (31) henüz bilinmeyen bir nedenle hayatını kaybetti.
*
Filistin Esirler Cemiyeti Başkanı Kaddura Faris, AA muhabirine yaptığı açıklamada, kendilerine ulaşan ilk bilgilerin, "İsrail'in Nitzan Cezaevi'ndeki Nasr Takatka'nın bu sabah tutulduğu yerde yaşamını yitirmiş olarak bulunduğu" yönünde olduğunu ifade etti.

Faris, Takatka'nın ölüm nedenine ilişkin ise bir bilgilerinin bulunmadığını kaydetti.

Öte yandan yine Esirler Cemiyeti'nden yapılan yazılı açıklamada, Takatka'nın ailesinden alınan bilgiye göre Nasr'ın herhangi bir sağlık problemi olmadığı ve ilk kez tutuklandığı aktarıldı.

Açıklamada ayrıca Nasr Takatka'nın ölümünden İsrail yönetimi sorumlu tutuldu.

Filistinli Nasır Takatka, geçen ay Beytullahim'deki evinden gözaltına alınmıştı. Takatka hakkında herhangi bir mahkeme kararı da bulunmuyor.
~
Almanya'da cami saldırısı
*
Almanya'nın Köln kentindeki Chorweiler Camisi'ne giren saldırganlar, hizmet binasına zarar verdi, yardım kutularını kırdı.
*
Almanya'nın Köln kentinde bir camiye giren kimliği belirsiz kişilerce hizmet binasına zarar verildi, yardım kutuları kırıldı.

Diyanet İşleri Türk İslam Birliğine bağlı Chorweiler Camisi'ne giren 3 kişi camiye maddi zarar verdi.

Güvenlik kamerasının kaydettiği saldırganlar yönetim odası ve hizmet binasına zarar verdi, yardım kutularını kırıp kaçtı.

Saldırıyla ilgili soruşturma başlatıldı.
~
Güney Afrika'da silahlı saldırılar: 43 ölü
*
Güney Afrika'nın Cape Town kentinde hafta sonundan bu yana düzenlenen silahlı saldırılarda 43 kişinin hayatını kaybettiği bildirildi.
*
Ülke basınının polis kaynaklarına dayandırdığı haberlerinde, Cape Town'da hafta sonundan bu yana kimliği belirsiz silahlı kişilerce saldırılar gerçekleştirildi.

Saldırılarda 43 kişi yaşamını yitirdi, çok sayıda kişi de yaralandı. Yaralılar bölgedeki hastanelere kaldırıldı.

Olayla ilgili 143 kişi gözaltına alındı. Cape Town'un Philippi bölgesinde geçen hafta düzenlenen silahlı saldırıda 13 kişi hayatını kaybetmişti. 
~
Trump, Esper'in Savunma Bakanı adaylığını Senato'ya gönderdi
*
Beyaz Saray'ın, ABD Başkanı Donald Trump tarafından savunma bakanlığına aday gösterilen Mark Esper'in adaylığını Senato'ya resmen gönderdiği bildirildi.
*
Beyaz Saray'dan yapılan yazılı açıklamada, Esper'in resmi adaylık başvurusunun Senato'ya gönderildiği kaydedildi.

Esper'in bakan adaylığının onay sürecinde önce komitede, daha sonra da Senato Genel Kurulunda oylanması bekleniyor. Esper, yeterli evet oyunu alması durumunda ABD'nin yeni savunma bakanı olacak.

ABD'nin eski Savunma Bakanı James Mattis'in ocak ayında görevinden ayrılmasının ardından Patrick Shanahan, yaklaşık 7 ay boyunca bakanlık görevini vekaleten yürütmüştü.

Trump, 18 Haziran'da Shanahan'in "savunma bakanı adaylığından" geri çekildiğini duyurmuş, Shanahan ise kararın "ailevi sebeplerle" ilgili olduğunu açıklamıştı.
~
Morityus, İngiltere'nin kontrolündeki Chagos Takımadaları'nı alıyor
*
Morityus'un, İngiltere'nin Hint Okyanusu'nda bulunan Chagos Takımadaları'nın kendi yönetimlerine geçmesi kararını aldığı bildirildi.
*

Yerel basındaki haberlere göre, Morityus yönetimi başkent Port Louis'teki Ulusal Meclisinde gerçekleştirdiği özel oturum ile Chagos Takımadaları'nın kendi hakimiyetine geçmesini parlamentonun onayına sundu.

Chagos Takımadaları yöneticilerinin de hazır bulunduğu oturumda, takımadaların Morityus'un hükümranlığına geçmesi oy birliği ile kabul edildi.

Ulusal Meclisin bu kararı, Chagos'u elinde bulunduran İngiltere'nin ve takımadalar içerisinde İngiltere'den kiraladığı Diego Garcia'da stratejik askeri üssü bulunan ABD'nin baskılarına rağmen uluslararası toplumun desteğiyle aldığı belirtiliyor.

Uluslararası Adalet Divanı 25 Şubat Pazartesi günü, İngiltere'nin Hint Okyanusu'nda bulunan Chagos Takımadaları'nı Morityus'a iade etmesini tavsiye etmişti. 

BM Genel Kurulu da 22 Mayıs'ta, İngiltere'den takımadaların kontrolünü 6 ay içinde bırakarak burayı ada devleti Morityus'a devretmesini talep etmişti.

Bu yıl yapılması planlanan genel seçimlerin yapılmasıyla Chagoslular artık Morityus meclisinde temsil edilecek. 

HİNT OKYANUSU'NDAKİ ADA ÜLKESİ MORİTYUS CUMHURİYETİ

Hint Okyanusu'ndaki ada ülkelerinden olan Morityus Cumhuriyeti, 1598'de Hollanda, 1715'te Fransa sömürgesi oldu. Morityus 1814'teki Paris Anlaşması ile İngiltere hakimiyetine girdi. Yaklaşık 150 yıl bu adaları sömüren İngiltere, Birleşmiş Milletlerin (BM) baskısıyla 1968'de Morityus'a bağımsızlığını vermeden 3 yıl önce, Chagos Takımadaları'nı ülkeden ayırarak elinde tuttu.

Chagos'un yanı sıra Aldabra, Farquhar ve Desroche adalarını da Şeyseller'den ayıran İngiltere, söz konusu adaları 1965'te İngiliz Hint Okyanusu Bölgesi'nin (İHOB) parçası ilan etti. Şeyseller'den ayırdığı adaları daha sonra geri vermek zorunda kalsa da İngiltere toplam 2 bin 300 adacığın bulunduğu İHOB ile Hint alt kıtasının güneyinde varlığını sürdürdü.

İngiltere, İHOB içerisindeki Chagos Takımadaları'nın en büyüğü olan mercan ada Diego Garcia'yı 1966'da müttefiki ABD'ye 50 yıllığına kiraladı. 

OKYANUSUN TAM ORTASINDA STRATEJİK BİR ABD ÜSSÜ

ABD'nin hemen büyük bir deniz ve hava askeri üssü inşa etmeye başladığı Diego Garcia ile Chagos Takımadaları'nda yaşayan yaklaşık 2 bin kişi, 1967-1973 yıllarında zorla bölgeden çıkarıldı. Adaya turistlerin ve medya mensuplarının girişi de yasaklandı.

Diego Garcia Deniz Kuvvetleri Destek Tesisi adıyla 1977'de açılan askeri üste, büyük askeri kargo uçaklarının kullanabileceği 3 bin 600 metrelik bir pist, ABD donanmasından 2 uçak gemisinin aynı anda demirleyebileceği bir de liman bulunuyor.

Hindistan, Endonezya ve Madagaskar üçgeninde bulunan Diego Garcia'dan en yakındaki karaya deniz yoluyla gitmek en fazla 2 gün sürüyor. 

Hint Okyanusu'nun diğer bölgelerinde sıklıkla meydana gelen kasırga ve tufanların görülmediği Chagos Takımadaları, uçuş için elverişli hava koşullarına sahip bulunuyor.
~
ABD Temsilciler Meclisi'nden Suudi Arabistan'ı hedef alan iki tasarı
*
ABD Temsilciler Meclisi, Cemal Kaşıkçı cinayetinin sorumlularının açığa çıkarılmasının talep edildiği ve ayrıca Suudi Arabistan'ın insan hakları ihlallerinin kınandığı iki tasarıya imza attı.
*
Temsilciler Meclisi Genel Kurulunda yapılan iki ayrı oylamada vekiller, Suudi yönetimini hedef aldı.

Aynı zamanda Washington Post gazetesi yazarı olan Suudi gazeteci Cemal Kaşıkçı'nın katledilmesinde sorumluluğu olan veya ölüm emrini verenlerin açığa çıkarılmasını talep eden yasa tasarısı 7 hayır oyuna karşı 405 evet oyu ile kabul edildi.

Demokrat vekil Tom Malinowski'nin sunduğu ve "Suudi Arabistan İnsan Hakları ve Sorumluluk Yasası" başlığıyla kabul edilen tasarıda, yasalaşması halinde ABD Ulusal İstihbarat Direktörlüğünün söz konusu cinayetin sorumlularını kamuya açık şekilde ifşa etmesini ve bu kişilere vize yasağı uygulanmasını talep ediliyor.

Söz konusu tasarının Cumhuriyetçilerin çoğunlukta olduğu Senatoda da kabul edilmesinin ise zor olduğu belirtiliyor.

Öte yandan Temsilciler Meclisi, ayrı bir oylama ile Suudi Arabistan'ın bazı kadın aktivistleri hapsetmesini kınayan bir karar tasarısını kabul etti.

ABD Kongresi daha önce Kaşıkçı cinayetinden Suudi Veliaht Prensi Muhammed bin Selman'ın (MBS) sorumlu olup olmadığının açıkça ortaya konulmasını talep eden bir tasarıyı ABD Başkanı Donald Trump'ın masasına göndermiş, ancak Trump yasal olarak cevap vermesi gereken 120 günlük sürede Kongreye bu konuda bir bildirim yapmamıştı.

Öte yandan ABD Senatosu, Kaşıkçı cinayetinden MBS'nin sorumlu olduğunu kabul eden bir karar tasarısını kabul etmiş, böylece söz konusu cinayetten dolayı MBS'yi açıkça suçlamıştı.

Trump ayrıca ABD'nin Yemen'de devam eden savaşta Suudi Arabistan'a verdiği askeri desteği kesmesini öngören bir yasa tasarısını nisan ayında veto etmişti.
~
Endonezya'nın Bali adasında 5,7 büyüklüğünde deprem
*
Endonezya'nın Bali adasında 5,7 büyüklüğünde deprem kaydedildi.
*
Avrupa-Akdeniz Sismoloji Merkezinin (EMSC) yaptığı açıklamada, bu sabah yerel saatle 08.00 civarında turistik adanın güney batısında sarsıntı yaşandığı bildirildi.

Sarsıntının büyüklüğünü ilk olarak 6,2 şeklinde duyuran EMSC, daha sonra bu veriyi 5,7 şeklinde güncelledi.

Denizin 100 kilometre derinliğinde meydana geldiği kaydedilen depremin merkez üssünün kıyı kenti Denpasar'ın 102 kilometre güney batısı olduğu ifade edildi.

Sarsıntının hissedildiği bölgelerde turistler panik yaşarken herhangi bir can kaybı yaşanmadı. 
~
AB'den Türkiye'ye yönelik "Doğu Akdeniz" kararları
*
AB, Türkiye'nin Doğu Akdeniz'deki sondaj faaliyetlerine yönelik çeşitli kararlar aldı. Kararlar arasında, AB'nin Türkiye'ye sağladığı katılım öncesi fonlarda kesinti yapılması, Avrupa Yatırım Bankası'nın Türkiye'deki kredi faaliyetlerinin gözden geçirilmesi, Türkiye ile AB arasında devam eden havacılık anlaşması müzakerelerinin askıya alınması ve Ortaklık Konseyi ile üst düzey diyalog toplantılarına bir süreliğine ara verilmesi gibi maddeler bulunuyor.
*
Avrupa Birliği Dışişleri Bakanları toplantısında Doğu Akdeniz'deki sondaj çalışmalarına karşı Türkiye'ye yönelik alınacak önlemler konusunda uzlaştı. Resmi açıklama daha sonra yapılacak.

Üzerinde karara varılan önlemler arasında; üyelik müzakereleri için her yıl ödenen 145 milyon euroluk mali yardımın ve AB ile Türkiye arasında devam eden hava sahası birliği görüşmelerinin askıya alınması yer alıyor. Ayrıca, AB ve üye ülkelerden Türkiye’ye üst düzey görüşmelerde bulunulmaması da alınan kararlar arasında yer alıyor.

Bakanların, Avrupa Yatırım Bankası'nın türk devleti destekli projelere finansman verilmemesi üzerinde de uzlaştığı belirtiliyor. Ancak üzerinde uzlaşılan bu kararlarla ilgili resmi açıklamanın 15 Temmuz'un üçüncü yıldönümü için düzenlenen törenlerden sonra yapılması bekleniyor.
~
Trump'ın kadın Kongre üyelerine yönelik paylaşımları ABD'de gündem oldu
*
ABD Başkanı Donald Trump, dün Twitter hesabından yaptığı paylaşımda, Kongre'nin 4 kadın üyesinin, geldikleri ülkelere geri dönmeleri ve önce bu ülkelerin sorunlarını çözmeleri gerektiğini öne sürdü. Trump'ın açıklamaları, birçok Demokrat ve Cumhuriyetçi vekil tarafından "ırkçı" olarak nitelendirildi. Temsilciler Meclisi Başkanı Nancy Pelosi, Trump'ın bu tweetlerini kınayan karar tasarısı sunacaklarını belirtti.
*
 ABD Başkanı Donald Trump'ın 4 kadın Kongre üyesini hedef alan, "ırkçı" olarak nitelendirilen Twitter paylaşımları, ABD'de gündem oldu.
Başkan Trump, dün resmi Twitter hesabından yaptığı paylaşımda, Müslüman kadın Kongre üyeleri Ilhan Omar ve Rashida Tlaib'in yanı sıra Alexandria Ocasio-Cortez ve Ayanna Pressley'i "progresif demokrat Kongre üyeleri" olarak nitelendirdi ve göçmen kökenli olduklarını iddia ettiği kadın üyelerin ülkeleri için de "dünyadaki tam bir felaket, en kötü, en yozlaşmış ve en saçma ülkeler" ifadesini kullandı.

Bu kişilerin ABD'nin nasıl yönetilmesi gerektiğini söylemesini ilginç bulduğunu kaydeden Trump, "Neden bu kadınlar ülkelerine gidip, geldikleri bozuk ve suçla kuşatılmış ülkeleri düzeltmiyor? Sonra geri gelin ve nasıl olduğunu bize gösterin. Bu yerlerin sizin yardımınıza ihtiyacı var ve yeterince hızlı ayrılamazsınız. Eminim (Temsilciler Meclisi Başkanı) Nancy Pelosi, ücretsiz seyahat ayarlamaktan mutluluk duyar." paylaşımında bulundu. 

Trump'ın iddia ettiğinin aksine Omar hariç diğer 3 vekilin ABD doğumlu olduğu biliniyor. 
~
Nijerya'da 10 Türk gemici kaçırıldı
*
SON DAKİKA HABERİ: Nijerya açıklarında silahlı kişiler, 18 Türk'ün bulunduğu bir gemiye saldırarak 10 gemiciyi kaçırdı.
*
Türkiye bandıralı Paksoy-I kargo gemisine dün akşam saatlerinde silahlı kişilerce düzenlenen saldırıda mürettebattan 10 Türk kaçırıldı.

Gemide 18 Türk vatandaşının bulunduğu bildirildi. Kaçırılan Türk gemicilerin kimlikleriyle ilgili henüz bilgi paylaşılmadı.

Paksoy 1 isimli geminin Gana karasularına götürüldüğü belirtiliyor.

FİRMA YÖNETİCİSİ: ÇALIŞMALAR SÜRÜYOR, FİDYE TALEBİ YOK

NTV'ye konuşan gemicilik firmasının yöneticilerinden Sefa Paksoy, olay sırasında yaralanma ve can kaybı yaşanmadığını, personelin serbest bırakılması için çalışmaların sürdüğünü belirtti. Firmaya bir fidye talebi ulaşmış değil.

114 metre uzunluğunda 17 metre genisligindeki gemiye Gana Deniz Kuvvetleri'nden bir geminin eşlik ettiği ifade ediliyor.

Gana Deniz Kuvvetleri mürettebatın serbest bırakılması için korsanlarla iletişim kurmaya çalışıyor.
~
İran uranyumda yüzde 4,5 seviyesinin üzerine çıkmayacak
*
İran Atom Enerjisi Kurumu Sözcüsü Behruz Kemalvendi, "Ülkemizin şimdilik ihtiyacı yüzde 4,5 seviyesidir. İran'ın şu aşamada uranyum miktarını yüzde 20 seviyesine çıkarmaya ihtiyacı yoktur" dedi.
*
İran Atom Enerjisi Kurumu Sözcüsü Behruz Kemalvendi, ülkesinin zenginleştirilmiş uranyum seviyesini yüzde 4,5'ten yüzde 20'ye çıkarmayacağını söyledi.

Kemalvendi, İran devlet medyasında yer alan açıklamasında zenginleştirilmiş uranyum miktarı ve seviyesiyle ilgili bilgi verdi.

Depolardaki zenginleştirilmiş uranyum stokunun 300 kilogramın üzerinde olduğunu ve bunu her geçen gün artıracaklarını dile getiren Kemalvendi, "Uranyum miktarının zenginleştirilmesi teknik ve siyasi gelişmelere bağlıdır. Siyasi gelişmelere bağlı olarak uranyumun seviyesi artırılabilir. Çünkü siyasi nedenlerle sınırlandırılmıştır." dedi.

Uranyum zenginleştirmede yüzde 4,5 seviyesini aşmayacaklarına ve İran'ın bundan fazlasına ihtiyaç duymadığına dikkati çeken Kemalvendi, "Uranyumun zenginleştirilmesi hızlı tren gibidir ve bir sonraki durakta yüzde 20 olacaktır. Ülkemizin şimdilik ihtiyacı yüzde 4,5 seviyesidir. İran'ın şu aşamada uranyum miktarını yüzde 20 seviyesine çıkarmaya ihtiyacı yoktur." ifadelerini kullandı.

Birleşmiş Milletler Güvenlik Konseyinin (BMGK) 5 daimi üyesi ve Almanya ile İran arasında 2015'te imzalanan Kapsamlı Ortak Eylem Planı (KOEP) olarak adlandırılan nükleer anlaşma, Tahran'a uranyumu yüzde 3,67 zenginleştirme hakkı veriyor.

Tahran yönetimi, ABD'nin nükleer anlaşmadan çekilmesinin ardından başlattığı ekonomik yaptırımlar nedeniyle anlaşmadan kaynaklı çıkarlarına ulaşamadığını bildirmiş, anlaşmaya taraf ülkelerden (Rusya, Çin, İngiltere, Almanya ve Fransa) söz konusu çıkarlarını temin etmelerini isteyerek, taleplerinin yerine getirilmemesi üzerine uranyum oranı ve miktarıyla ilgili taahhütlerini gerçekleştirmeyeceğini açıklamıştı.
~
ABD'li gençlerin yarısı sosyalist bir ülkede yaşamak istiyor
*
Amerikalı gençlerin neredeyse yarısı sosyalist bir ülkede yaşamak istiyor.
*
The National Interest'in haberine göre, araştırma şirketi Harris Poll'un yaptığı anket, 1997 ila 2012 yıllarında doğan "z" kuşağının yüzde 49,6'sının, yaşamlarını sosyalist bir ülkede sürdürmek istediğini ortaya koydu.

Sonuçlarını Axios haber sitesinin yayınladığı anket, ayrıca genç Amerikalıların yüzde 73,2'sinin hükümetin, evrensel sağlık hizmetini sağlaması, üçte ikisinin de üniversite öğrenim ücretini karşılaması gerektiği görüşü taşıdığını ortaya çıkardı.

ABD'de hem "z" hem de 1981-1996 aralığında doğmuş "y" kuşağının yüzde 43,1'inin, ABD Göçmenlik ve Gümrük Muhafaza kuruluşunun kaldırılmasını desteklediği kaydedildi.

Axios yazarlarından Stef W. Kight, ankete ilişkin "Gençlerin siyasi görüşleri yaşlandıkça sıklıkla değişir, ancak sosyalist politikalara destekleri, siyasetin eski kurallarının hızla değiştiğinin işareti." değerlendirmesini yaptı. 
~
Tayland'da yeni kabine göreve başladı
*
Tayland'da Başbakan Prayuth Çan-oça'nın kurduğu yeni kabine yemin ederek görevine başladı.
*
Tayland'da liderliğini Başbakan Prayuth'un yaptığı 36 hükümet üyesi, Kral Maha Vajiralongkorn'un huzurunda yemin etti.

Kabine üyeleri, 2014 darbesiyle yönetimi ele geçiren cunta yönetimi mensupları ile Prayuth'un başbakan olmasında rol oynayan siyasetçilerden oluşuyor.

Başbakan Prayuth'un Savunma Bakanlığını da üstlendiği kabinede, Demokrat Parti lideri Jurin Laksanawisit ve marihuana üretiminin yasallaştırılmasını savunan Bhumjaithai Partisinin lideri Anutin Charnvirakul Başbakan Yardımcılığı görevine getirildi.

Tayland'da ordunun 2014'te yönetime el koymasının ardından 24 Mart'ta yapılan ilk genel seçimlerde darbeyle devrilen eski Başbakan Yingluck Şinavatra ve babası eski Başbakan Taksin Şinavatra'nın destekçilerinin kurduğu Pheu Thai Partisi 136 sandalye ile Temsilciler Meclisinde en fazla milletvekiline sahip parti olmuştu.

Seçimde askeri cuntanın kurduğu Palang Pracharath Partisi 116, İleri Gelecek Partisi 81, Demokrat Parti 53, Bhumjaithai Partisi de 51 sandalye kazanmıştı.

Cunta destekli Palang Pracharath Partisinin Başbakan adayı Prayuth, 5 Haziran'daki Başbakanlık oylamasında İleri Gelecek Partisi lideri Thanathorn Juangroongruangkit'i geride bırakarak yeniden başbakan seçilmişti.

Yapılan oylamada Prayuth, Temsilciler Meclisi ve Senatodan toplamda 500, Thanathorn ise 244 oy almıştı.

Uzmanlar, Tayland'da gelecek hükümetin, Prayuth'u destekleyenler koalisyonunda yer alan siyasi partilerin her birinin farklı gündeminin bulunması nedeniyle kısa ömürlü olacağını öngörüyor.
~
İtalya'da göçmen tarla işçilerine ırkçı saldırı
*
İtalya'nın güneyindeki Foggia kentinde, çalışmak için tarlaya giden göçmen işçilere yönelik taşlı saldırıda iki kişinin yaralandığı bildirildi.
*
İtalyan basınında yer alan haberlerde, bu sabah bisiklet ile tarlaya çalışmaya giden bir grup göçmen işçiye yönelik, bir araçtan taşlı saldırıda bulunulduğu belirtildi.

Atılan taşların başlarına isabet etmesi sonucu yaralanan ve hastaneye kaldırılan Senegal ve Gine Bissau vatandaşı iki göçmene 7 günlük rapor verildiği kaydedildi.

Irkçı saldırıyı işçi sendikaları kınarken, jandarmanın olayla ilgili soruşturma başlattığı duyuruldu.

AFRİKALI GÖÇMEN İŞÇİLERDEN KİLİSEDE EYLEM

Diğer yandan ırkçı saldırı sonrası bir grup Afrikalı göçmen Bari kentindeki kilisede eylem yaptı.

Tarım işçileri sendikasının da destek verdiği eylemde göçmen işçiler, çalışma haklarının suistimal edildiğini belirterek, siyasetçilerden verdiği sözleri tutmalarını ve sorunlara çözüm getirmelerini istedi.
~
Adaylığı oylanacak Alman Bakan Avrupa Parlamentosu'nda konuştu
*
Avrupa Parlamentosu bugün önemli bir koltuğun yeni sahibini belirlemek için toplandı. Almanya Savunma Bakanı Ursula von der Leyen'in Avrupa Komisyonu başkan adaylığı oylanacak.
*
Almanya Savunma Bakanı Ursula von der Leyen'in siyasi kaderini belirleyecek oylama akşam saatlerinde yapılacak.

Von der Leyen Avrupa Komisyonu Başkanlığı için aday gösterilen ilk kadın olmaktan gurur duyduğunu söyledi. İklim değişikliği, ekonomi ve Brexit konusunda mesajlar verdi.

Von der Leyen’in vaatleri, kararsız parlamenterlerin oylarını belirleyecek. Von der Leyen, Alman Savunma Bakanlığı görevinden de çekileceğini açıkladı.

Alman Bakan Von der Leyen oylamanın sonuçlarından bağımsız olarak görevi bırakacağını duyurdu.

61 yaşındaki Ursula von der Leyen'in Avrupa Parlamentosu üyelerinin çoğunluğunun onayını alması gerekiyor.

Adaylığı onaylandığı takdirde Avrupa Komisyonu’nun ilk kadın başkanı olacak. Koltuğu ise mevcut başkan Jean-Claude Juncker'den 1 Kasım'da devralacak.
~
Polisi şehit eden sanığa ağırlaştırılmış müebbet
*
Kayseri'de kimliğini kontrol etmek isteyen polis memurunu pompalı tüfekle ateş açıp şehit eden sanığa, ağırlaştırılmış müebbet hapis cezası verildi. 
*
Kayseri 3. Ağır Ceza Mahkemesinde görülen duruşmada tutuklu sanık Mustafa Develi, şehit İlhan Odabaşı'nın müşteki eşi Dilek Odabaşı, oğlu Ahmet Kaan Odabaşı ve olay gecesi şehidin yanında olan meslektaşı müşteki Şeref Kurt hazır bulundu. 

Savcı, mütalaasını yineleyerek sanığın cezalandırılmasını istedi.

Mahkeme başkanı, sanık avukatının yaptığı mazeret dilekçesinin davayı sürüncemede bırakmaya yönelik olduğunu belirterek reddetti. Sanığa, barodan avukat tahsis edildi.

Şehidin eşi Dilek ve oğlu Ahmet Kaan Odabaşı, davanın bir an önce karara bağlanmasını ve sanığın ağırlaştırılmış müebbet hapis cezasına çarptırılmasını istedi. 

Sanık Develi ise son savunmasını avukatı huzurunda yapmak istediğini, başka avukat istemediğini belirtti. 

Mahkeme heyeti, sanık Develi'ye, "kasten öldürme" suçundan ağırlaştırılmış müebbet, "silahla tehdit" suçundan 2,5 yıl ve "yaralama" suçundan 4 ay 15 gün hapis cezası verdi.  

Sanık Develi, ilk celse verdiği savunmasında, D.E. ile gönül ilişkisi olduğunu, bu ilişkilerini öğrenen D.E'nin eşi A.E. tarafından tehdit edildiğini ve olay gecesi polis memurlarını bu kişinin adamları zannettiğini öne sürmüştü.

Merkez Kocasinan ilçesi Fevzi Çakmak Mahallesi Kolej Caddesi'nde 5 Şubat'ta kimliğini kontrol etmek istediği şüphelinin silahlı saldırısı sonucu başından ağır yaralanan ve Erciyes Üniversitesi Tıp Fakültesi Hastanesi yoğun bakım ünitesinde tedavi altına alınan polis memuru İlhan Odabaşı, 25 gün sonra şehit olmuştu.
~
İşsizlik rakamları açıklandı
*
Türkiye İstatistik Kurumu Nisan ayına ilişkin işsizlik verisini duyurdu. Nisan'da işsizlik yüzde 13 olarak gerçekleşti.
*
Türkiye genelinde 15 ve daha yukarı yaştakilerde işsiz sayısı 2019 yılı Nisan döneminde geçen yılın aynı dönemine göre 1 milyon 116 bin kişi artarak 4 milyon 202 bin kişi oldu. İşsizlik oranı 3,4 puanlık artış ile %13,0 seviyesinde gerçekleşti. Aynı dönemde; tarım dışı işsizlik oranı 3,6 puanlık artış ile %15,0 olarak tahmin edildi. Genç nüfusta (15-24 yaş) işsizlik oranı 6,3 puanlık artış ile %23,2 olurken,15-64 yaş grubunda bu oran 3,5 puanlık artış ile %13,3 olarak gerçekleşti.

İstihdam oranı %46,0 oldu

İstihdam edilenlerin sayısı 2019 yılı Nisan döneminde, bir önceki yılın aynı dönemine göre 810 bin kişi azalarak 28 milyon 199 bin kişi, istihdam oranı ise 1,9 puanlık azalış ile %46,0 oldu.

Bu dönemde, tarım sektöründe çalışan sayısı 329 bin, tarım dışı sektörlerde çalışan sayısı 481 bin kişi azaldı. İstihdam edilenlerin %17,6'sı tarım, %19,7'si sanayi, %5,7'si inşaat, %56,9'u ise hizmet sektöründe yer aldı. Önceki yılın aynı dönemi ile karşılaştırıldığında tarım sektörünün istihdam edilenler içindeki payı 0,7 puan, inşaat sektörünün payı 1,7 puan azalırken, sanayi sektörünün payı 0,2 puan, hizmet sektörünün payı 2,1 puan arttı.

İşgücüne katılma oranı %52,9 olarak gerçekleşti

İşgücü 2019 yılı Nisan döneminde bir önceki yılın aynı dönemine göre 306 bin kişi artarak 32 milyon 401 bin kişi, işgücüne katılma oranı ise 0,1 puanlık azalış ile %52,9 olarak gerçekleşti. Aynı dönemler için yapılan kıyaslamalara göre; erkeklerde işgücüne katılma oranı 0,6 puanlık azalış ile %71,8, kadınlarda ise 0,5 puanlık artışla %34,5 olarak gerçekleşti.

Kayıt dışı çalışanların oranı %34,2 olarak gerçekleşti

Nisan 2019 döneminde herhangi bir sosyal güvenlik kuruluşuna bağlı olmadan çalışanların oranı, bir önceki yılın aynı dönemine göre 0,9 puan artarak %34,2 olarak gerçekleşti. Tarım dışı sektörde kayıt dışı çalışanların oranı ise bir önceki yılın aynı dönemine göre 0,7 puan artarak %23,1 oldu.

Mevsim etkisinden arındırılmış istihdam oranı %45,8, işsizlik oranı %13,8 oldu

Mevsim etkisinden arındırılmış istihdam bir önceki döneme göre 74 bin kişi azalarak 28 milyon 40 bin kişi olarak tahmin edildi. İstihdam oranı 0,2 puan azalarak %45,8 oldu.

Mevsim etkisinden arındırılmış işsiz sayısı bir önceki döneme göre 7 bin kişi artarak 4 milyon 487 bin kişi olarak gerçekleşti. İşsizlik oranı 0,1 puan artarak %13,8 oldu.

Mevsim etkisinden arındırılmış işgücüne katılma oranı 0,2 puan azalarak %53,1 olarak gerçekleşti. Ekonomik faaliyete göre istihdam edilenlerin sayısı, tarım sektöründe 84 bin, inşaat sektöründe 32 bin, hizmet sektöründe 30 bin kişi azalırken, sanayi sektöründe 71 bin kişi arttı.
~
Dikkat! MTV 2. taksit ödemelerinde son gün yaklaşıyor!
*
Motorlu Taşıtlar Vergisi 2. taksit ödemeleri için belirlenen süre azalıyor. Ödemelerini gerçekleştirmeyen mükellefler faiz ödemek durumunda kalacak. Peki, MTV taksit ödemelerinde son gün ne zaman?
*
MTV 2. taksit ödemeleri 1 Temmuz 2019 tarihinde başlamış ve mükellefler çeşitli platformlar üzerinden ödemelerini gerçekleştirmişti.

MTV ödemelerinde zor durumda kalınmaması için taksitler halinde alınan ödemelerde ikinci taksit ödemeleri 1-31 Temmuz tarihleri arasında alınacak. Buna göre 31 Temmuz 2019’a kadar ödemelerini yapmayan kişiler faiz ödeme durumu ile karşı karşıya kalacak.

Gelir İdaresi Başkanlığı’nın resmi internet adresi üzerinden borç sorgulama ve ödeme yapabilecek olan kişiler aynı zamanda çeşitli bankalar aracılığıyla da ödemelerini gerçekleştirebilecek. Online olarak ödeme yapmak istemeyen kişilerse diledikleri takdirde bulundukları illerdeki en yakın vergi dairelerine giderek ödeme yapabilecek.

31 Temmuz 2019’dan sonra ödeme yapacak olan kişilere geciktirdikleri güne göre faiz uygulanacak. Bu nedenle faiz ödemek istemeyen kişilerin en geç 31 Temmuz’da ödemesini yapması gerekiyor.
~
Doğu Akdeniz'deki çalışmalar için dördüncü gemi gönderilecek
*
Enerji ve Tabii Kaynaklar Bakanı Fatih Dönmez, Türkiye'nin Doğu Akdeniz’deki arama ve sondaj faaliyetlerine aynı azim ve kararlılıkla devam ettiğini belirterek, "Fatih ve Yavuz Sondaj gemilerimiz ve Barbaros Hayreddin Paşa sismik arama gemimizle bölgede sürdürdüğümüz faaliyetlerimize şimdi dördüncü gemimizi de dahil ediyoruz. Ağustos 2017’den bu yana Karadeniz ve Marmara’da sismik araştırmalarını sürdüren MTA Oruç Reis sismik araştırma gemimiz de Marmara'daki çalışmalarının hemen ardından, Akdeniz’deki sismik araştırmalarını yapmak üzere bölgeye gönderilecek." ifadelerini kullandı.
*
Bakan Dönmez, Twitter hesabından yaptığı paylaşımda, Doğu Akdeniz'de yaşanan son gelişmelere ilişkin değerlendirmelerde bulundu.

Türkiye'nin Doğu Akdeniz’deki arama ve sondaj faaliyetlerine aynı azim ve kararlılıkla devam ettiğini ifade eden Dönmez, Türkiye'nin hem kendi kıta sahanlığında hem de KKTC’nin Türkiye Petrolleri’ne verdiği ruhsat alanlarında çalışmalarını aralıksız sürdüreceğini vurguladı.

Doğu Akdeniz'deki arama ve sondaj gemilerinin bölgedeki bütün operasyonlarını planlandığı şekilde yürüttüğünü ve yürütmeye devam edeceğini aktaran Dönmez, şunları kaydetti:

"Türkiye bölgedeki kaynakları arama, üretme ve uluslararası pazarlara iletme kabiliyet ve gücüne sahiptir. Fatih ve Yavuz sondaj gemilerimiz ve Barbaros Hayreddin Paşa sismik arama gemimizle bölgede sürdürdüğümüz faaliyetlerimize şimdi dördüncü gemimizi de dahil ediyoruz. Ağustos 2017’den bu yana Karadeniz ve Marmara’da sismik araştırmalarını sürdüren MTA Oruç Reis sismik araştırma gemimiz de Marmara'daki çalışmalarının hemen ardından, Akdeniz’deki sismik araştırmalarını yapmak üzere bölgeye gönderilecek. Öte yandan, Türkiye’nin bölgedeki egemenlik haklarını yok sayacak her türlü girişim karşısında ilgili bakanlıklarımızla beraber koordinasyon içerisinde gerekli tedbirleri almaya devam edeceğiz."
~
Tesla Model 3'ün fiyatını düşürdü
*
ABD'li elektrikli otomobil şirketi Tesla, Model 3'ün fiyatını düşürürken diğer otomobillerinin fiyatında artışa gitti.
*
ABD merkezli elektrikli araba üreticisi Tesla, fiyatlarını yeniden düzenleyerek Model 3 aracının fiyatını 2 bin dolara yakın (yaklaşık 10 bin lira) düşürdü, yüksek kaliteli araçların fiyatlarını ise arttırdı.

Şirketin resmi internet sitesine göre, Model X ve Model S araçlarının fiyatları sırasıyla 4 bin dolar ve 5 bin dolar yükselirken, söz konusu değişimlerin Tesla'nın Standart Menzil (Standard Range) serisindeki Model 3, Model S ve Model X araçlarının üretimine son verilmesi sebebiyle yapıldığı belirtildi.

Tesla, yılın ikinci çeyreğinde rekor düzeylerde teslimat yaparken, gelecek çeyrekte mevcut rakamları aşmayı hedeflediği öne sürüldü.

~
Barzani'den Bağdat'a ilk resmi ziyaret
*
IKBY'nin yeni başbakanı, ilk başkent ziyaretinde Cumhurbaşkanı Salih ile bir araya geldi.
*
Irak Kürt Bölgesel Yönetimi (IKBY) Başbakanı MesrurBarzani, Bağdat'ta Irak Cumhurbaşkanı Berhem Salih ile görüştü.

Irak Cumhurbaşkanlığından yapılan yazılı açıklamaya göre, beraberindeki heyetle Bağdat'a gelen IKBY'nin yeni başbakanı Barzani, başkentteki Selam Sarayı'nda Cumhurbaşkanı Salih ile bir araya geldi.

Görüşmede Salih, merkezi yönetim ile IKBY arasındaki tartışmalı tüm konuların Anayasa'ya bağlılık ve ulusal çıkarlar temelinde diyalog ile çözülmesi gerektiğini ifade etti.

Salih ayrıca Bağdat ile Erbil arasındaki ilişkilerin geliştirilmesi konusunda siyasi taraflar arasındaki mutabakata güvendiklerini dile getirdi.

IKBY Başbakanı Barzani de Bağdat ile "dostane ilişkilerin" güçlendirilmesi ve ortak çıkarların geliştirilmesinde Anayasa'ya bağlılık ve diyalog vurgusu yaptı.

Salih-Barzani görüşmesinde bölgesel konuların da ele alındığı aktarıldı.

IKBY Başbakanı Mesrur Barzani, 10 Temmuz'da IKBY Meclisi'nde yemin ederek göreve başlamıştı. Barzani, göreve geldikten 6 gün sonra ilk ziyaretini Bağdat'a gerçekleştirdi.

Bağdat temasları kapsamında Barzani'nin, Irak Başbakanı Adil Abdulmehdi, Meclis Başkanı Muhammed el-Halbusi ve diğer siyasi yetkililerle de görüşmesi bekleniyor.

~
Maden faciasında iki işçi 40 saat sonra kurtarıldı
*
Pakistan'daki bir kömür madeninde mahsur kalan işçilerden sekizinin de cesedine ulaşıldı. 
*
Pakistan'daki maden kazasında mahsur kalan işçilerden ikisi yeryüzüne canlı çıkarıldı.

Belucistan eyaletinin Degari bölgesindeki kömür madeninde pazar günü meydana gelen çökmenin ardından 11 işçi mahsur kaldı.

Eyalet Afet Yönetim Merkezi Genel Müdürü İmran Han Zarkun'un verdiği bilgiye göre, dün gece bir, bugün yürütülen çalışmalarda ise 2 işçi kurtarıldı.

Faciadan 40 saat sonra kurtarılan 2 işçinin sağlık durumunun kritik olduğunu belirten Zarkun, 8 işçinin de cesedine ulaşıldığını ifade etti.

Her yıl birçok maden kazası gerçekleşiyor

Belucistan Madencilik Bakanı Şefkat Feyyaz, dün yaptığı açıklamada, madende zehirli gaz biriktiğini söylemişti.

Zengin yer altı kaynaklarıyla bilinen Belucistan'da çalışma koşulları nedeniyle her yıl birçok maden kazası gerçekleşiyor. Eyalette ayrıca kaçak maden faaliyetleri de yürütülüyor.

Pakistan Maden İşçileri Federasyonunun verilerine göre, ülkede her yıl 100-200 işçi, çalışma şartları ve iş güvenliği kaynaklı nedenlerle hayatını kaybediyor. 
~
25'i yan yana öldü!
*
Mersin'in Tarsus ilçesinde, yıldırımın isabet ettiği 25 küçükbaş öldü.
*
Kentte, 2 gündür devam eden sağanak, yüksek rakımlı bölgelerinde etkisini sürdürüyor. Karakütük Mahallesi'nde öğleden sonra, hayvanlarını otlatan Resul Aksan'ın sürüsünün üzerine yıldırım düştü. Aksan'ın çoğunluğu keçilerden oluşan 25 küçükbaşı öldü. Bölgede yağışın aralıklı olarak devam ettiği öğrenildi.

~
Polisi şehit eden sanığa ağırlaştırılmış müebbet
*
Kayseri'de kimlik kontrolü yapmak isteyen sivil polis memuru İlhan Odabaşı'yı (41) av tüfeğiyle başından vurarak şehit eden Mustafa Develi (38), ağırlaştırılmış ömür boyu hapis cezasına çarptırıldı. 
*


Kocasinan İlçe Emniyet Müdürlüğü Suç Önleme Büro Amirliği'nde görevli sivil polisler İlhan Odabaşı ve Şeref Kurt, 5 Şubat gecesi devriye görevi sırasında, şüphe üzerine durdurdukları Mustafa Develi'den kimlik istedi. Ancak Develi, kaçmaya başladı. Yaşanan kovalamaca sırasında Develi, montunun içine gizlediği av tüfeğini çıkarıp, peşinden gelen polislere ateş etti. Başından vurulan polis memuru İlhan Odabaşı, kaldırıldığı Erciyes Üniversitesi Tıp Fakültesi Hastanesi'nde 25 gün süren yaşam mücadelesini kaybederek, şehit oldu.

SAVUNMA YAPMADI

Olayın ardından gözaltına alınıp, mahkemece tutuklanan Mustafa Develi, Kayseri 3'üncü Ağır Ceza Mahkemesi'ndeki karar duruşmasında hakim karşısına çıktı. Duruşmada şehit İlhan Odabaşı'nın eşi Dilek, oğlu Ahmet Kaan ve olayda yanında bulunan meslektaşı Şeref Kurt da hazır bulundu. Sanık Develi, Kayseri Barosu tarafından 13 Eylül'e kadar görevden uzaklaştırılan avukatı Özcan Akıncı olmadan savunma yapmak istemediğini söyleyerek, "Son savunma önemli olduğu için avukatım huzurunda savunma yapmak istiyorum. Başka avukat tarafından savunulmak istemiyorum. Bundan dolayı da duruşmanın ertelenmesini istiyorum" dedi.

AĞIRLAŞTIRILMIŞ MÜEBBET

Şikayetçi olduğunu belirten Dilek Odabaşı ise, davanın bir an önce karara bağlanarak sanığın ağırlaştırılmış müebbet hapis cezasıyla cezalandırılmasını istediğini söyledi. Mahkeme heyeti, sanık Mustafa Develi'ye, 'kamu görevlisini kasten öldürme' suçundan ağırlaştırılmış ömür boyu hapis, 'silahla tehdit' suçundan 2 yıl 6 ay, 'yaralamaya teşebbüs' suçundan 4 ay hapis cezası verilirken, ceza indirimi uygulanmadı.

~
Şanlıurfa'da 6 kişinin öldüğü olayda eski vekilin oğlu da tutuklandı
*
Şanlıurfa’nın Siverek ilçesinde İzol aşiretine mensup iki aile arasında çıkan, 6 kişinin öldüğü, 5 kişinin de yaralandığı silahlı kavgayla ilgili gözaltına alınan eski milletvekili Zülfikar İzol’un oğlu Bozan İzol tutuklandı. Olayla ilgili tutuklu sayısı 7'ye yükseldi.
*
Siverek’e bağlı kırsal Çeltik Mahallesi'nde 15 Haziran günü arazi anlaşmazlığı yüzünden İzol aşireti mensupları arasında çıkan silahlı kavgada Hakkı, Zozan, Meral ve Musa Serhat İzol ile yaralıları hastaneye götüren otomobilin çarptığı Rıdvan Buluş ve Serdar Delen’in hayatını kaybetti. Olayda 5 kişi de yaralandı. Olayın ardından gözaltına Bülent, Cihan, Cemal, Ferman, Mehmet ve Yusuf Rojhat İzol çıkarıldıkları mahkemece tutuklandı.

Olay günü kavgaya karışan ve kaçtığı belirlenen eski Şanlıurfa Milletvekili Zülfikar İzol’un oğlu Bozan İzol, jandarma ekiplerince yakalanarak gözaltına alındı. İlçe Jandarma Karakolu'ndaki işlemlerinin ardından Siverek Adliyesi'nde sevk edilen Bozan İzol, çıkarıldığı mahkemece tutuklandı. Böylece olayla ilgili tutuklu sayısı 7'ye yükselmiş oldu.
~
Rumlar, KKTC'nin önerisini reddetti
*
Güney Kıbrıs'taki siyasi liderler, Türk tarafının 'hidrokarbonlar' için ortak komite kurulması önerisini kabul etmedi.
*
Güney Kıbrıs Rum yönetimi siyasi parti liderlerinin, Kuzey Kıbrıs Türk Cumhuriyeti (KKTC) Cumhurbaşkanı Mustafa Akıncı'nın "hidrokarbonlar" konusunda ortak komite kurulması önerisini reddettiği bildirildi.

CyprusMail'in haberine göre, Güney Kıbrıs Rum yönetimi lideri Nikos Anastasiadis'in Limasol'da öneri hakkında bilgilendirdiği Rum siyasi liderler, ortak komite kurulması teklifine karşı çıktı.

Anastasiadis ile siyasi liderler arasındaki görüşme yaklaşık 3 saat sürerken, toplantı sonunda Anastasiadis'in müsteşarı Vasilis Palmas tarafından ortak açıklama okundu.

Palmas, siyasi liderlerin, Akıncı'nın önerisinin, "Kıbrıs meselesinin özünden uzaklaşıldığı, teklifin bir bütün olarak Kıbrıs Rum yönetimi ve halkının çıkarlarına hizmet etmeyen koşullar içerdiği" gerekçesiyle kabul edilemeyeceğini dile getirdiğini aktardı.

KKTC'nin hidrokarbon önerisi

KKTC Cumhurbaşkanı Akıncı, 13 Temmuz'da Birleşmiş Milletler (BM) Kıbrıs Özel Temsilciliği aracılığıyla, Rum lider Anastasiadis'e, hidrokarbonlar konusunda ortak komite kurulması yönünde yeni öneri sunmuştu.

Akıncı'nın önerisi, hidrokarbon konusunun bir gerginlik ve çatışma alanı olmaktan çıkarılıp verimli iş birliği alanına dönüştürülmesini amaçlıyordu.

Türkiye, Fatih sondaj gemisiyle Doğu Akdeniz'de kendi kıta sahanlığında; Barbaros Hayreddin Paşa sismik araştırma gemisi ve Yavuz sondaj gemisiyle de KKTC'nin Türk Petrolleri Anonim Ortaklığı'na ruhsat verdiği alanlarda sismik araştırma ve sondaj çalışmalarını sürdürüyor.

~
Bodrum'a hava yoluyla gelen turist sayısında artış
*
Muğla'nın Bodrum ilçesine hava yoluyla gelen yabancı turist sayısında bu yılın ilk yarısında 2018'in aynı dönemine kıyasla yüzde 23,34'lük artış kaydedildi.
*
Bodrum Yarımadası Tanıtma Vakfının Muğla Emniyet Müdürlüğü ile Milas-Bodrum Havalimanı Şube Müdürlüğünden derlediği bilgilere göre, ilçeye hava yoluyla gelen yabancı turist sayısı arttı.

Bu yılın ocak-haziran döneminde yurt dışından hava yoluyla gelen turist sayısı geçen yılın aynı dönemine göre yüzde 23,34 artış gösterdi.

Bu dönemde İngiltere, Rusya, Polonya, Hollanda, Ukrayna, Belçika, Fransa, Azerbaycan, İsrail, Çekya, Danimarka, Romanya, Bulgaristan, İsveç, Litvanya, Sırbistan, İrlanda, İtalya ve Kazakistan'dan gelen turist sayısı artarken, Almanya'dan gelen turist sayısında ise azalış oldu.

İlçeye deniz yoluyla gelen turist sayısında da geçen yılın aynı dönemine göre yüzde 6,69'luk artış yaşandı.

Aynı dönemde Bodrum'u ziyaret eden yerli turist sayısında ise yüzde 30 azalma oldu.
~
Son dakika... Oruç Reis gemisi Akdeniz'e gönderiliyor
*
Enerji ve Tabii Kaynaklar Bakanı Fatih Dönmez, "MTA Oruç Reis sismik araştırma gemisi, Akdeniz'e gönderilecek" dedi. 
*
Enerji ve Tabii Kaynaklar Bakanı Fatih Dönmez, Twitter üzerinden yaptığı paylaşımda şu ifadeleri kullandı:

"Türkiye, Doğu Akdeniz'deki arama ve sondaj faaliyetlerine aynı azim ve kararlılıkla devam ediyor. Hem kendi kita sahanlığımızda hem de KKTC'nin Türkiye Petrolleri'ne verdiği ruhsat alanlarında çalışmalarımızı aralıksız sürdüreceğiz. Arama ve sondaj gemilerimiz bölgedeki bütün operasyonlarını planlandığı şekilde yürütüyor ve yürütmeye devam edecek. Türkiye bölgedeki kaynakları arama, üretme ve uluslararası pazarlara iletme kabiliyet ve gücüne sahiptir.

Fatih ve Yavuz Sondaj gemilerimiz ve Barbaros Hayreddin Paşa Sismik Arama gemimizle bölgede sürdürdüğümüz faaliyetlerimize şimdi dördüncü gemimizi de dâhil ediyoruz. Ağustos 2017'den bu yana Karadeniz ve Marmara'da sismik araştırmalarını sürdüren MTA Oruç Reis Sismik Araştırma Gemimiz de Marmara Denizi'ndeki çalışmalarının hemen ardından Akdeniz'deki sismik araştırmalarını yapmak üzere bölgeye gönderilecek.

Öte yandan, Türkiye'nin bölgedeki egemenlik haklarını yok sayacak her türlü girişim karşısında ilgili Bakanlıklarımızla beraber koordinasyon içerisinde gerekli tedbirleri almaya da devam edeceğiz."
~
 İş Bankası’nın Ulus’taki tarihi binası müze olarak hizmete açıldı!
*
Türkiye Cumhuriyeti’nin kendi milli bağımsızlığını oluşturan en önemli etkenlerden biri olan iktisadi bağımsızlığına dair yolculuk; etkileşimli ekranlar ve özel koleksiyonlarla Ankara’da bulunan İktisadi Bağımsızlık Müzesi’nde ziyaretçilere aktarılıyor. 
*
Gazi Mustafa Kemal Atatürk tarafından 1924 yılında kurulan Türkiye İş Bankası, milli iktisat tarihi açısından büyük önem taşıyan bugüne kadarki birikimini toplumla paylaşmak üzere, Ankara Ulus’taki tarihi binasını müzeye dönüştürdü. Türkiye İş Bankası İktisadi Bağımsızlık Müzesi; Kültür ve Turizm Bakanı Mehmet Nuri Ersoy’un katılımı, İş Bankası Yönetim Kurulu Başkanı Füsun Tümsavaş ve İş Bankası Genel Müdürü Adnan Bali’nin ev sahipliğinde 2 Mayıs 2019 tarihinde gerçekleştirilen törenle açıldı.

Müzeye, Bankanın kurucusu Atatürk’ün, askeri zaferlerin ancak iktisadi zaferlerle kalıcı olabileceği vizyonu çerçevesinde “Türkiye İş Bankası İktisadi Bağımsızlık Müzesi” adı verildi. Müzede, Cumhuriyetin kuruluşundan itibaren ülkemizin iktisadi bağımsızlık yolunda attığı büyük adımlar, Bankanın tarihi ile birlikte ele alınıyor.
 
22 Ekim 1929 tarihinde, Atatürk’ün misafir edildiği, orijinaline uygun şekilde korunan “İdare Meclisi Salonu” da Müzede izleyiciye açıldı.

Atatürk’ün ziyareti sırasında çekilen fotoğraftan Kurt Bullent tarafından Müze için yapılan bir yağlıboya tablo ile Atatürk’ün Banka’nın İskenderiye Şubesi’ne hitaben imzaladığı Weinberg tablosu da sergileniyor.

Ankara Ulus’ta müzeye dönüştürülen tarihi binanın bodrum katındaki kiralık kasa bölümü ile giriş ve birinci katlarında orijinal olarak korunan özel tarihi alanlar ziyarete açıldı. Zemin ve birinci katlarda ayrıca, Bankanın iktisadi bağımsızlık tarihine dair koleksiyonunda yer alan fotoğraf, belge, obje ve filmler sergileniyor.

İkinci katta, Bankanın iletişim faaliyetlerini ve toplumsal katkılarını anlatan “Türkiye İş Bankası İftiharla Sunar” başlıklı kalıcı bir sergi kurgusu yer alıyor.

Erken Cumhuriyet dönemi mimarisinin günümüze ulaşmış en önemli örneklerinden biri olan tarihi binada, Batı ve Osmanlı mimarisi ile Art Nouveau ve Neo Rönesans akımlarının izleri dikkat çekiyor.

Müze tasarımını Burçak Madran’ın, grafik tasarımını Emre Senan’ın, danışmanlığını Prof. Dr. Zafer Toprak’ın üstlendiği Türkiye İş Bankası İktisadi Bağımsızlık Müzesi, pazartesi günleri ile Ramazan ve Kurban bayramlarının ilk günleri hariç her gün 10.00 – 18.00 saatleri arasında ücretsiz olarak ziyaret edilebilir.

İş Bankası’nın Ankara Ulus’taki tarihi binasında açtığı Türkiye İş Bankası İktisadi Bağımsızlık Müzesi,  Milli Mücadele’nin 100. yılında “İstiklal” başlıklı sergiye ev sahipliği yapıyor. İlk ayağı İstanbul’daki Türkiye İş Bankası Müzesi’nde açılan sergi; Atatürk'ün liderliğinde milletle el ele verilen milli mücadeleyi Ankara ayağında da 1.000’e yakın belge, fotoğraf, film ve objeyle anlatarak ziyaretçileri yüz yıllık bir tarihyolculuğuna davet ediyor.

Türkiye Cumhuriyeti’nin kurucusu Gazi Mustafa Kemal Atatürk’ü, silah arkadaşlarını, Milli Mücadele’nin isimsiz kahramanları olan Anadolu insanını bir kez daha saygı ve minnetle anmak üzere hazırlanan sergi; “On Yıllık Savaş”, “Mütareke ve İşgal”, “Direniş ve Kuvayı Milliye”, “Düzenli Ordu ve Sathı Müdafaa”, “Hukuk ve Taarruz”, “İstiklal ve Cumhuriyet” olmak üzere altı bölümde bilgi ve belgeleri ziyaretçilere aktarıyor.

Kurtuluş Savaşı’na dair şimdiye kadar hazırlanmış en kapsamlı sergilerden biri olma özelliği taşıyan sergide; savaşa dair askeri objeler, o dönem kaleme alınmış günlükler, notlar, savaş sırasında hazırlanmış ve savaşın seyrini belirleyen haritalar ile cephelerde komuta kademeleri arasındaki emirler görülebiliyor.

Sergideki projeksiyonlarda, Milli Mücadele dönemine ait farklı belgeseller ve tarihi görüntüler izlenebiliyor.

Ziyaretçiler, etkileşimli ekranlar sayesinde sergide yer alan tüm kişi, belge ve objelere dair ayrıntılı bilgilere ulaşabiliyor. O dönemde yayımlanmış Minber, Tasviri Efkâr, Memleket, Ati, İkdam gibi gazeteleri, muharebeler sırasında Milli Mücadele’yi anlatan propaganda afişlerini, dünya basınıyla yapılan mülakatları da sergide görmek mümkün.
Türkiye İş Bankası İktisadi Bağımsızlık Müzesi’nin 3. katında yer alan İş Sanat Ankara Galerisi, rengârenk dünyasını dil, ironi ve alegori ekseninde resmeden Mevlut Akyıldız’ı ağırlıyor. Galerinin “Resmigeçit Ankara” başlıklı ilk sergisi Akyıldız’ın kırk yıllık sanat hayatından seçmelerden oluşuyor. Yağlıboya çalışmaları, heykelleri ve cam altı resimleriyle tanınan Mevlut Akyıldız'ın modern yaşamın kaotik ve çelişkilerle dolu akışına eğlenceli bir üslupla yaklaştığı eserleri 31 Ağustos tarihine kadar görülebilecek.

Sergide Akyıldız’ın yağlıboya ve bronz heykellerinin yanı sıra bir de cam altı resimleri de yer alıyor. Bugüne dek 40’a yakın kişisel sergide yüzlerce eserini sanatseverlerle buluşturan Mevlut Akyıldız’ın “Resmigeçit Ankara” başlıklı sergisi 31 Ağustos tarihine kadar yeni açılan Türkiye İş Bankası İktisadi Bağımsızlık Müzesi, Ankara Sanat Galerisi’nde izlenebilir.

Türkiye’nin bağımsızlık tarihini Türkiye İş Bankası İktisadi Bağımsızlık Müzesi’yle keşfedin

Türkiye İş Bankası İktisadi Bağımsızlık Müzesi pazartesi günleri ile Ramazan ve Kurban bayramlarının ilk günleri hariç her gün 10.00 – 18.00 saatleri arasında ücretsiz olarak ziyaret edilebilir.
~
 Almanya'ya göç edenlerin sayısı 2018'de azaldı
*
Almanya'ya göç edenlerin sayısı 2018'de bir önceki yıla göre 34 bin kişi azaldı. 
*
Almanya Federal İstatistik Ofisi (Destatis) verilerine göre, geçen yıl 1 milyon 585 bin kişinin göç ettiği ülkeyi terk edenlerin sayısı, 1 milyon 185 bin olarak kayıtlara geçti.

Almanya'ya göç edenlerin sayısında 2017'ye kıyasla 34 bin kişi, ülkeyi terk edenlerin sayısında ise 50 bin kişilik azalma oldu.

Söz konusu düşüşe karşın geçen yıl Almanya'ya göç edenlerin sayısı, ülkeyi terk edenlerden yaklaşık 400 bin fazla oldu.

Almanya'ya 27 Avrupa ülkesinden gelen kişilerin sayısı, Almanya'dan göç edenlerin sayısından 202 bin fazla olarak gerçekleşti. Bu göçmenlerin ülke dağılımına bakıldığında 68 bin kişi ile Romanya ilk sırada bulunurken, 29 bin kişi ile Hırvatistan ikinci ve 27 bin kişi ile Bulgaristan üçüncü sırada yer aldı.

Suriye'den göç edenlerin sayısında 2017'ye göre büyük düşüş kaydedildi. Suriye'den net göç sayısı 60 binden 34 bine düşerken, Polonya'dan 34 binden 20 bine geriledi.

Türkiye'den Almanya'ya net göç de 4 bin artarak 16 bin 490'a yükseldi. Geçen yıl 40 bin 561 kişi Türkiye'den Almanya'ya, 24 bin 71 kişi de Almanya'dan Türkiye'ye göç etti.
~
4 bin 600 yıl öncesine ait “bükülmüş” Mısır piramidi halka açılıyor
*
Turistler Kral Sneferu için inşa edilen 79 metrelik antik tünele inebilecek
*
Mısır, Kral Sneferu’nun 4 bin 600 yaşındaki “bükülmüş” piramidini halka açtı.

Kahire'nin hemen güneyindeki Dahshur kraliyet mezarlığında bulunan 101 metre yüksekliğindeki piramit, Dördüncü Hanedalık dönemini kuran firavun Sneferu için inşa edilmiş iki yapıdan biri.

Arkeologların mumya, maske ve aletler içeren “gizli mezarlar” bulmasının ardından turistlerin antik yapıya girmelerine izin verilecek.

Piramit olağan dışı bir görünüşe sahip. Yapı üst kısımdaki sivrilmeden önce ilk 49 metresinde 54 derecelik dik bir açıyla inşa edilmiş ve pürüzsüz kireç taşı çerçevesini büyük ölçüde korumuş.

Turistler artık piramidin kuzey yüzündeki yükseltilmiş girişten 79 metrelik dar bir tünele inebiliyor ve antik yapının derinliklerindeki iki odaya ulaşabiliyor.

Ziyaretçiler ayrıca 1956'daki keşfinden bu yana ilk defa açılan ve Sneferu’nun karısı Hetepheres için inşa edildiği düşünülen 18 metre yüksekliğindeki bitişik “kenar piramit”e de girebilecekler.

Arkeologlar geçen yıl Dahshur piramitlerinin yakınında başlayan kazılarda keşfedilen geç dönem mumya, maske, alet ve tabutları cumartesi günü halka açılan piramitte sergiledi.

Mısır’ın Antik Eserler Yüksek Konseyi Genel Sekreteri Mustafa Veziri, “Bu nesneleri çıkarırken çok fazla gizli mezarın bulunduğu bir alan bulduk” dedi.

Bu yapı, piramit inşasının gelişimine dair önemli bulgular ortaya koydu. Piramidin köşeli şekli, hemen kuzeyde bulunan antik Mısır’ın tam gelişmiş piramitlerinin ilki ve Giza’nın Büyük Piramidine doğru atılan bir önceki adım olan Sneferu’nun Kızıl Piramidi’nin düz yan taraflarıyla çelişiyor.

Veziri'ye göre mimarlar yapıda çatlaklar görünmeye başladığında açıyı değiştirdi.

Dahshur Sit Alanı Direktörü Mohamed Shiha, “Sneferu çok uzun süre yaşadı ... Mimarlar da bu sürede piramit biçimi olan tam şekle ulaşmak istediler. Tam olarak hangi piramide gömüldüğünden emin değiliz. Kim bilir, belki de bu piramittedir” dedi.

Yetkililer Kahire merkezinin yaklaşık 45 kilometre güneyinde bulunan Dahshur'da turizmi canlandırmak istiyor.

 Açık çölde bulunan alan çok az ziyaretçi çekiyor ve Giza'daki yoğunluk henüz burda bulunmuyor.

Dahshur’un tanıtımı 2011’deki ayaklanmadan sonra epey zayıflayan ve Mısır için önemli bir yabancı gelir kaynağı olan turizmi, aşama aşama düzelmesinden önce, canlandırmak için başlatılan daha geniş kapsamlı bir çabanın parçası.

Arkeologlar ayrıca 1894’teki keşfinden bu yana kapalı duran ve iyi korunmuş hiyeroglif mezar taşı yazıları içeren, Orta Krallık döneminde diğer piramitler için örnek teşkil eden Sa Eset’in yakınındaki mezarı da ortaya çıkardı.

Arkeolojik duyuruların yapılacağı toplantıya katılmaları için davet edilen diğer ülkelerin büyükelçileri, mezarlığın iki yıl daha halka açılması beklenmeyen dar kısımlarında da gezdirildi.
~

Müslüman çocuklar kıyafetleri nedeniyle çıkarıldıkları havuza bir yıl sonra geri döndü
*
Wilmington şehri, ayrımcılık davası sonrasında öğrencilere 50 bin dolar ödemeyi kabul etti
*
ABD’de kıyafetleri nedeniyle yetkililer tarafından halka açık yüzme havuzundan çıkarılan Müslüman öğrenciler tazminat kazanarak havuza bir yıl sonra geri döndü.   

Darul-Amaanah Akademisi'ndeki ilkokul öğrencileri Haziran 2018'de Delaware'deki Foster Brown adlı halka açık havuzdan çıkarılmıştı.   
Arapçalarını geliştirmek için bir yaz kampında bulunan çocuklar, pamuklu gömlek, pamuklu şort ve başörtüsü giyiyordu.

Çocukların havuzdan ayrılmalarını isteyen yönetici, halka açık havuzlarda pamuklu kıyafet giymenin belediye politikasına aykırı olduğunu iddia etmişti.

Diğer yandan akademinin müdürü Tahsin A. İsmail, 3 yıldır öğrencileri havuza götürdüğünü söylemişti.

The News Journal’a göre İsmail 2018’de yaşanan olay sonrası “pamuklu kıyafetle yüzemeyeceğinizi belirten hiçbir şey yok” demişti.

İsmail şöyle konuşmuştu:

"Aynı zamanda, pamuklu giysileri olan başka çocuklar da vardı…Bu yüzden  'Benim çocuklarım neden farklı muamele görüyorlar?' diye sordum. Daha sonra bir polis memuru gelip grubumuzun ne zaman ayrılacağını sordu."

Ulusal ve uluslararası manşetlerde yer bulan olaydan sonra grup Wilmington şehrine karşı ayrımcılık davası açtı. 

Şehrin belediye başkanı Mike Purzycki başta havuz yöneticisini savunarak pamuklu giysilerin güvenlik tehdidi oluşturması nedeniyle böyle bir uygulama yapıldığını söylese de olay medyada ilgi gördükten sonra Purzycki özür dileyerek şunları kaydetti:

"Dini kıyafetleri nedeniyle şehir havuzunu terk etmesi istenen çocuklardan özür dilerim. Ayrıca yaptığımız yanlışı haklı çıkarmak için belli belirsiz havuz politikalarına değindik ve bu da yanlıştı."

Wilmington belediyesi gruba 50 bin dolar (yaklaşık 285 bin TL) ödemeyi kabul etti. Olaydan etkilenen 7 çocuğun her birine de 4 bin 285 dolar (yaklaşık 25 bin TL) ödeme yapılacak.

Politikalarını da gözden geçirecek belediye, çalışanlarını daha duyarlı olmaları konusunda eğitecek.

İsmail olaydan bir yıl sonra öğrencileriyle birlikte havuza geri döndüğünde “tekrar evdeymiş gibi hissettim. Harika zaman geçirdik” dedi.
~
Çocuklarını cezalandırmak için yavru köpekleri diri diri kaynattı
*
New Mexico’lu anne çocuk istismarı ve hayvana kötü muamele suçlarından yargılanıyor
*
ABD’de bir anne çocuklarının gözü önünde köpek yavrularını canlı halde tencerede kaynatıp öldürdü.

Bundan sonra da çocukları dövdüğü ve işkence ettiği iddia edilen New Mexico’da yaşayan Martha Couch KOB TV’ye göre yavru köpekleri çocuklarını cezalandırmak için öldürdü.
Martha ve eşi Timothy Couch çocukların yeterince eğitim almadığı ihbarları üzerine harekete geçen Çocuk, Gençlik ve Aile Departmanı’nın (CYFD) yürüttüğü soruşturma sonrası gözaltına alındı.

Ailenin ergenlik çağındaki kız çocuklarından biri verdiği ifadede “Martha yavru köpekleri aldı ve onları dev bir tencereye koyarak kaynattı” dedi.  

Çocukların gözleri önünde gerçekleştiği iddia edilen olay için ailenin bir diğer çocuğu “ebeveynleri tarafından dövüldüğünü, vurulduğunu, bıçaklandığını, çiğnendiğini ve kolunun iç kısmında hala morlukların bulunduğunu” belirtti.

Ailenin çocuklara günde sadece tek öğün yemek verdiği de ileri sürüldü.

Çiftin çoğu yetişkin olan 15 çocuğundan en büyük oğulları 31 yaşındaki Timothy Crouch da daha önce 3 erkek kardeşine silah doğrulttuğu için gözaltına alınmıştı.

KOB TV’ye yaptığı bir açıklamada ailesine yöneltilen suçlamaları reddeden Timothy “Annem ve babam harika kişilerdir. Onlar tanıyabileceğiniz en iyi insanlardır” diye konuştu.

Anne çocuk istismarı ve hayvana kötü muamele suçlarından yargılanırken, baba da suç delilini karartma suçundan yargılanıyor. Çift çarşamba günü yeniden mahkemeye çıkacak.
~

Trump: ABD’li şirketler Huawei’ye ürün satabilecek
*
ABD’nin şimdilik Çin’e ek gümrük vergisi uygulamayacağını belirten Trump, iki ülke arasındaki ticari ilişkilerin “yeniden rayına oturduğunu” söyledi
*
G20 zirvesi için Japonya’da bulunan ABD Başkanı Donald Trump ve Çin Devlet Başkanı Şi Cinping iki ülke arasında uzun süredir devam eden ticaret savaşı için “ateşkes” kararı verdi.

Trump mevkidaşıyla görüşme sonrası yaptığı açıklamada, Çin’e şimdilik ek gümrük vergilesi uygulamayacağını ve Pekin’in Washington’dan daha fazla tarım ürünü alacağını söyledi.

Osaka’da iki gündür devam eden zirve kapsamında düzenlenen basın toplantısında konuşan Trump iki ülke arasındaki ticari ilişkilerin “yeniden rayına oturduğunu” söyleyerek, “Gümrük vergilerini (artırmayı) durduruyoruz ve onlar da bizden tarım ürünleri alacak” dedi.

Trump ayrıca ABD’li şirketlerin de yeniden Çinli teknoloji devi Huawei’ye ürün satabileceğini belirtti. Trump yönetimi mayısta Huawei'nin ABD’li şirketlerden ürün almasını yasaklamıştı.

Trump sözlerine şöyle devam etti:

"Huawei’ye yüksek miktarda ürün satıyor ve gönderiyoruz. Onlar bunları çeşitli alanlar için kullanıyor. Ben de dedim ki 'Bu ürünüleri satmaya devam edeceğiz".  Amerikalı şirketler satışlarına devam edebilsin diye buna izin verdim.

Huawei’nin ABD Ticaret Bakanlığı’nın ülkenin ulusal güvenliğine zarar veren şirketler listesinden resmi olarak çıkarılıp çıkarılmayacağına dair soruyaysa Trump, "Bu konu hakkında henüz Başkan Şi'yle görüşmedik" yanıtını verdi.

Soğuk Savaş sonrası ABD ile Çin arasında başlayan “Ping-pong diplomasisi“ ismindeki gerilimi azaltma siyasetine gönderme yapan Cinping, o tarihten beri iki ülke arasındaki değişmeyen tek temel unsurun, "işbirliği yapmaktan karşılıklı kazanç sağlandığı ve çatışma halinde de karşılıklı kaybedildiği“ gerçeği olduğunu söyledi.

ABD Çin’i ürünlerine 300 milyar dolar (yaklaşık 1,7 trilyon TL) ek gümrük vergisi koymakla tehdit etmişti. Çin’den gelen ürünlere halihazırda 250 milyar dolar (yaklaşık 1,4 trilyon TL) gümrük vergisi uygulanıyor.
Trump ABD’li ithalatçıların cebinden çıkan ve tüketiciye yansıyacak bu miktarla birlikte ürünlerin ilk etapta yüzde 10’luk bir zamla satışa sunulacağını söylemişti.

Trump yönetimi Pekin’i teknolojisini çalmakla ve yabancı şirketler aracılığıyla ticari sırlarını öğrenmekle suçlamıştı. Öte yandan Çin suçlamaları reddetmişti.

ABD diğer ülkeleri de Huawei’nin yeni 5G sistemlerini engellemeye davet etmişti. Huawei’nin kendi ulusal güvenliğini tehdit ettiğini ileri süren Trump yönetimi şirketin ABD teknoloji şirketlerinden ürün satın almasını yasaklamıştı.

İki liderin G20 zirvesinde yaptıkları yeni ticari "ateşkes anlaşması"na göre iki ülke yürürlükteki gümrük vergilerini karşılıklı uygulamaya devam edecek ancak yeni ek gümrük vergileri uygulanmayacak.
~

İran’ın petrol ihracatı günde 400 bin varile kadar geriledi
*
İhracattaki düşüş, piyasa arzını düşürdü, fiyatları güçlendirdi ve İran'ın gelirlerinde keskin bir düşüşe neden oldu
*
ABD’nin İran'ın ana gelir kaynağı olan petrol üzerindeki kısıtlamaları artırmasının ardından, Tahran'ın ham petrol ihracatı önemli ölçüde gerileyerek, mayıs ayında günde yaklaşık 400 bin varile kadar düştü.

ABD, İran ile 2015’te imzalanan nükleer anlaşmadan çekildikten sonra kasım ayında Tahran'a yaptırım uyguladı.

Bunun ardından Washington, İran'ın petrol satışlarını tamamen durdurmak amacıyla İran’dan petrol ithal eden bazı ülkelere verilen yaptırım muafiyetlerine de bu ay başı itibarıyla son verdi.

Refinitiv Eikon verileri ve petrol akışlarını takip eden iki sektör kaynağına göre İran, mayıs ayı başından bu yana günde yaklaşık 400 bin varil petrol ihraç etti. Bu da nisan ayının yarısından daha az bir orana denk geliyor. Bu ham petrolün büyük kısmı ise Asya'ya gidiyor.

İhracattaki düşüş, piyasa arzını düşürdü, fiyatları güçlendirdi ve İran'ın gelirlerinde keskin bir düşüşe neden oldu.

Kaynaklardan biri, “Günde yaklaşık 400 bin varil ihracat bekliyoruz” derken ikinci kaynak ise mayıs ayı ihracatının günde 500 bin varile kadar ulaşabileceğini söyledi.
~

Rusya Devlet Başkanı Vladimir Putin bundan sonra dünyayı kimin yöneteceğini açıkladı
*
Putin: Yapay zeka alanında tekelleşen dünyayı yönetir
*
Rusya Devlet Başkanı Vladimir Putin, başkent Moskova'da Rus yetkililerle yapay zeka alanında yaşanan gelişmelere ilişkin değerlendirme toplantısında konuştu.

Putin Rusya'da yapay zeka teknolojisinin geliştirilmesine büyük önem verilmesi gerektiğini belirtti.

"Yapay zeka alanına ilişkin araştırmaların bütçesini katlamamız gerekiyor. Ayrıca, özel girişimlerin de önünü açmak için adımlar atılması lazım. Teknolojide liderlik ve özellikle yapay zeka teknolojisinde küresel anlamda rekabet yaşanıyor. Dünyanın geleceğini belirleyeceği için teknolojik kalkınmanın anahtar rotalarından birisi yapay zekadır."

Yapay zekanın, hızlı karar alma mekanizmaları üzerinden gerçek zamanlı olarak verileri analiz edebildiğine işaret eden Putin, bunun verimlilik noktasında hatırı sayılır avantajlar sağladığını; yapay zeka alanında tekelleşen ülkelerin dünyayı yöneteceğini söyledi. 

Putin, çok sayıda ülkenin yapay zeka stratejilerini belirlediğini ifade etti, söz konusu teknolojinin hem savunma hem sanayi alanında da çok büyük etkileri olduğunu vurguladı. 
~
Trump'tan Türkiye açıklaması
*
ABD Başkanı Donald Trump, Türkiye ile yaşanan S-400 gerilimiyle ilgili konuştu. Trump, "durumun çok karmaşık olduğunu” belirtti ve Türkiye ile görüşmeleri sürdürdüklerinin altını çizdi. ABD Başkanı, olan bitenden bir kez daha Obama yönetimini sorumlu tuttu.
*
Son dakika haberi!  ABD Başkanı Donald Trump, “Türkiye ile görüşüyoruz. Çok iyi ilişkilerimiz var. Doğrusunu söylemek gerekirse çok karmaşık bir durum. Obama yönetimi onlara Patriot füzeleri satmadı. Patriot füzelerine savunma amaçlı ihtiyaç duyuyorlardı. Hiçbir koşulda satmadılar. Türkiye almak için çok çaba sarfetti ama satmadılar" dedi. 

Trump, kabine toplantısında Türkiye ile yaşanan S-400 gerilimine değindi. Yaşananlardan bir kez daha Obama yönetimini sorumlu tuttu. 

ABD Başkanı şu ifadeleri kullandı: "Rusya'dan bizimki kadar iyi olmayan füze sistemi alacaklarını farkettiklerinde Türkiye'ye tamam size Patriot yollayacağız demeye başladılar. Size Patriot yollayacağız dediler ama o sırada Türkiye zaten Rusya ile anlaşma imzalamış ve çok para ödemişti. Çünkü aptalca bir şekilde buradan füze sistemi almalarına izin verilmemişti. Türkiye bir NATO üyesi. Türkiye aynı zamanda 100'den fazla F35 uçağı sipariş etti. Ve daha fazlasını sipariş etmeyi planlıyorlar. Ama Rus yapımı füze sistemleri olduğu için 100'ün üzerinde uçak almalarına izin verilmeyeceği söyleniyor."

"ADİL BİR DURUM DEĞİL"

Cumhurbaşkanı Erdoğan ile çok iyi ilişkilere sahip olduğunun altını çizden Trump, "Cumhurbaşkanı Erdoğan'la iyi bir ilişkim var. Bizim füze sistemimizi almak istediler biz satmadık ve Erdoğan istemediği halde başka bir ülkeyle Rusya’yla füze sistemi almak üzere anlaşma yapmak zorunda kaldı. Sonra biz birden bire tamam o zaman biz size şimdi Patriot satabiliriz diyoruz. Rus sistemi aldıkları için onlara milyarlarca dolarlık uçak satamayacağız. Bu adil bir durum değil" diye konuştu.

ABD Başkanı, "Onların içinde oldukları durum çok zor, bizim içinde bulunduğumuz durum da çok zor. Üzerinde çalışıyoruz ve ne olacağını göreceğiz" ifadesini kullandı.
~
Kulüpler Birliği'nden yayıncı kuruluşa rest
*
Kulüpler Birliği toplantısı sonrası başkan Fikret Orman, basın mensuplarına açıklamada bulundu.
*
Son dakika haberi! Kulüpler Birliği ile yayıncı kuruluş beIN Sports arasındaki kriz devam ediyor. Kulüpler Birliği Başkanı Fikret Orman sözleşme yükümlülüklerinin yerine getirilmesini beklediklerini söyledi.

Yayıncı kuruluşun ödeme yükümlülüklerini ödemesi gerektiğini belirten Orman, "beIN Sports, TFF'den bir takım finansal taleplerde bulunmaktadır. 18 kulüp olarak beIN Sports'un hiçbir gerekçesi olmadan geciktirdiği sözleşmedeki ödeme yükümlülüklerini bir an önce yerine getirmesi talebini, TFF aracılığıyla kendilerine iletmesine karar verdik." dedi.

"Bugüne kadar zaten yetkilileri ile bazı görüşmeler yapmıştık." diyen başkan Orman, "Bu dakikadan sonra yasal olarak onların görüşeceği kişiler TFF olacaktır. Biz kendi duruşumuzu onlara ilettik. Bundan sonrası TFF ve yönetim kurulunun işi." ifadelerini kullandı.

Kulüpler Birliği Başkanı Orman, "Ligler başlıyor, takımlar kuruluyor. Bu yayın geliri, takımlarımızın en önemli gelir kalemi. Bizim oyuncularla sözleşmelerimiz var. Bu sözleşmelerin çoğu Euro üzerinden. Kulüplerin içinde olmuş olduğu durum belli. Sezon başında bir avans ödemesi yapılıyor, sözleşmeye göre yapılması lazımdı, yapılmadı. 15 günlük bir süreç vardı, ödenmedi. Ardından bir 10 gün daha ödenmedi." dedi.
~
Diyarbakır'da 3 terörist etkisiz hale getirildi
*
Diyarbakır'ın Kulp ilçesi kırsalında yapılan hava destekli operasyonda 3 terörist, silahları ile etkisiz hale getirildi.
*
İçişleri Bakanlığı, Diyarbakır'ın Kulp ilçesi kırsalında gerçekleştirilen hava destekli operasyonda 3 teröristin etkisiz hale getirildiğini duyurdu.

İçişleri Bakanlığından yapılan açıklamada, "İç güvenlik operasyonları kapsamında Diyarbakır Kulp ilçesi kırsalında, İl Jandarma Komutanlığınca gerçekleştirilen hava destekli operasyonda 3 terörist silahları ile birlikte etkisiz hale getirilmiştir." ifadeleri kullanıldı.

Açıklamada, bölgede operasyonların devam ettiği belirtildi. 
~
Zincirle bağlandığı çatıda sıcaktan ölen köpeğin sahibine para cezası
*
Hakkında 'yasaklı ırk bulundurmak', 'hayvanı sıcağa maruz bırakmak' ve 'ölümüne sebep olmak'tan suç duyurusunda bulunulan köpeğin sahibi kaymakamlık tarafından 7 bin 802 TL idari para cezasına çarptırıldı.
*
Antalya'da, evin çatısına zincirle bağlanan ve sıcak hava nedeniyle hayatını kaybeden köpeğin sahibine 7 bin 802 TL idari para cezası kesildi.

Manavgat'ın Yayla Mahallesi'ndeki 2 katlı evin çatısına sahibi tarafından zincirle bağlanan pitbull cinsi köpek, sıcaktan korunmak için gölgeye sığınmaya çalıştı. Ancak bağlı olduğu zincir nedeniyle başarılı olamadı.

Köpeğin yaşadığı zor anlar, çevredeki bir kişinin cep telefonu kamerasına kaydedildi. Köpeğin sosyal medyada yayılan görüntüleri hayvanseverlerin tepkisini topladı. Köpeği kurtarmak için harekete geçen bir grup hayvansever, hayvanın öldüğünü öğrendi. 

Bunun üzerine Antalya Candostları Koruma Derneği Başkanı Arife Yanık, köpeğin sahibi hakkında 'yasaklı ırk bulundurmak', 'hayvanı sıcağa maruz bırakmak' ve 'ölümüne sebep olmak'tan suç duyurusunda bulundu.

Yanık, "Manavgat Kaymakamlığınca köpek sahibine 7 bin 802 lira idari para cezası kesildi. Ayrıca olay, savcılığa intikal etti. Gelişmeleri önümüzdeki günlerde alacağız." diye konuştu.

~

SON DAKİKA: Trump'tan Türkiye açıklaması
*
SON DAKİKA HABERİ: ABD Başkanı Donald Trump, Türkiye ile yaşanan S-400 gerilimiyle ilgili konuştu. Trump, "durumun çok karmaşık olduğunu” belirtti ve Türkiye ile görüşmeleri sürdürdüklerinin altını çizdi. ABD Başkanı, olan bitenden bir kez daha Obama yönetimini sorumlu tuttu. Diğer taraftan, ABD Dışişleri Bakanlığı Sözcüsü Ortagus, Türkiye'nin S-400 edinmesine yönelik, "Nasıl bir yaptırım uygulanacağı konusunda henüz bir değerlendirmemiz yok ve önceden de belirtemiyoruz" dedi.
*
Son dakika haberi!  ABD Başkanı Donald Trump, “Türkiye ile görüşüyoruz. Çok iyi ilişkilerimiz var. Doğrusunu söylemek gerekirse çok karmaşık bir durum. Obama yönetimi onlara Patriot füzeleri satmadı. Patriot füzelerine savunma amaçlı ihtiyaç duyuyorlardı. Hiçbir koşulda satmadılar. Türkiye almak için çok çaba sarfetti ama satmadılar" dedi. 

Trump, kabine toplantısında Türkiye ile yaşanan S-400 gerilimine değindi. Yaşananlardan bir kez daha Obama yönetimini sorumlu tuttu. 

ABD Başkanı şu ifadeleri kullandı: "Rusya'dan bizimki kadar iyi olmayan füze sistemi alacaklarını farkettiklerinde Türkiye'ye tamam size Patriot yollayacağız demeye başladılar. Size Patriot yollayacağız dediler ama o sırada Türkiye zaten Rusya ile anlaşma imzalamış ve çok para ödemişti. Çünkü aptalca bir şekilde buradan füze sistemi almalarına izin verilmemişti. Türkiye bir NATO üyesi. Türkiye aynı zamanda 100'den fazla F35 uçağı sipariş etti. Ve daha fazlasını sipariş etmeyi planlıyorlar. Ama Rus yapımı füze sistemleri olduğu için 100'ün üzerinde uçak almalarına izin verilmeyeceği söyleniyor."

"ADİL BİR DURUM DEĞİL"

Cumhurbaşkanı Erdoğan ile çok iyi ilişkilere sahip olduğunun altını çizden Trump, "Cumhurbaşkanı Erdoğan'la iyi bir ilişkim var. Bizim füze sistemimizi almak istediler biz satmadık ve Erdoğan istemediği halde başka bir ülkeyle Rusya’yla füze sistemi almak üzere anlaşma yapmak zorunda kaldı. Sonra biz birden bire tamam o zaman biz size şimdi Patriot satabiliriz diyoruz. Rus sistemi aldıkları için onlara milyarlarca dolarlık uçak satamayacağız. Bu adil bir durum değil" diye konuştu.

ABD Başkanı, "Onların içinde oldukları durum çok zor, bizim içinde bulunduğumuz durum da çok zor. Üzerinde çalışıyoruz ve ne olacağını göreceğiz" ifadesini kullandı.

ABD DIŞİŞLERİNDEN TÜRKİYE VE S-400 AÇIKLAMASI

ABD Dışişleri Bakanlığı Sözcüsü Morgan Ortagus, Türkiye'nin Rusya'dan S-400 hava savunma sistemlerini almasına ilişkin değerlendirmelerde bulundu. 

Ortagus, Dışişleri Bakanı Mike Pompeo ve Başkan Donald Trump'ın konuyu değerlendirdiğini belirterek, şunları söyledi:

"Bakan ve Başkan, ABD'nin Hasımlarıyla Yaptırımlar Yoluyla Mücadele Etme Yasası (CAATSA) yaptırımları konusunda tüm seçenekleri değerlendiriyor. Sonuçlarının ne olacağını buradan oldukça açık bir şekilde belirttik. Türkiye'nin F-35'leri alamayacağına ilişkin sonuçları da bugün Başkan Trump'ın konuşmasında gördünüz. Nasıl bir yaptırım uygulanacağı konusunda henüz bir değerlendirmemiz yok ve önceden de belirtemiyoruz. Bakan ve Başkan ABD yasaları kapsamında durumu değerlendirerek gerekli kararı alacaktır."

~
ABD Temsilciler Meclisinden Trump'ın paylaşımlarına kınama
*
ABD Temsilciler Meclisi, Başkan Donald Trump'ın kadın Kongre üyelerine yönelik "ırkçı" twitter paylaşımlarını kınayan karar tasarısını kabul etti.
*
ABD Temsilciler Meclisi bugün, Trump'ın 4 kadın Kongre üyesini hedef alan, "ırkçı" olarak nitelendirilen Twitter paylaşımlarını kınayan karar tasarısını oyladı. 

Tasarı, 187'ye karşı 240 oy ile kabul edildi. 

Başkan Trump, pazar günü resmi Twitter hesabından yaptığı paylaşımda, Müslüman kadın Kongre üyeleri Ilhan Omar ve Rashida Tlaib'in yanı sıra Alexandria Ocasio-Cortez ve Ayanna Pressley'i "progresif demokrat Kongre üyeleri" olarak nitelendirmiş ve göçmen kökenli olduklarını iddia ettiği kadın üyelerin ülkeleri için de "dünyadaki tam bir felaket, en kötü, en yozlaşmış ve en saçma ülkeler" ifadesini kullanmıştı. 

Bu kişilerin ABD'nin nasıl yönetilmesi gerektiğini söylemesini ilginç bulduğunu kaydeden Trump, "Neden bu kadınlar ülkelerine gidip, geldikleri bozuk ve suçla kuşatılmış ülkeleri düzeltmiyor? Sonra geri gelin ve nasıl olduğunu bize gösterin. Bu yerlerin sizin yardımınıza ihtiyacı var ve yeterince hızlı ayrılamazsınız. Eminim (Temsilciler Meclisi Başkanı) Nancy Pelosi, ücretsiz seyahat ayarlamaktan mutluluk duyar." paylaşımında bulunmuştu. 

Trump'ın paylaşımları ülkede tepkilere yol açmıştı. 

~
6 ülkeden ortak Libya açıklaması
*
ABD, İngiltere, Fransa, İtalya, Mısır ve BAE yönetimleri, Libya'nın Trablus bölgesinde devam eden şiddet olaylarının ve ayrışmanın bir an önce sonlandırılması için çağrıda bulundu.
*
ABD, İngiltere, Fransa, İtalya, Mısır ve Birleşik Arap Emirlikleri (BAE), Libya'da devam eden ayrışma ve çatışmaların bir an önce sona ermesi için ortak bir çağrıda bulundu.

ABD, İngiltere, Fransa, İtalya, Mısır ve BAE dışişleri bakanlıklarının ortak yazılı açıklamasında, Libya'daki durumdan endişe edildiği vurgulandı.

Açıklamada, "Mısır, Fransa, İtalya, BAE, İngiltere ve ABD hükümetleri, Libya'nın Trablus bölgesinde devam eden düşmanlıklardan derin endişe duymakta, gerilimin düşürülmesi ve mevcut çatışmaların sonlandırılması için çağrıda bulunmakta ve BM öncülüğünde müzakere sürecinin bir an önce hayata geçirilmesini teşvik etmektedir." ifadelerine yer verildi.

"LİBYA'DA ASKERİ ÇÖZÜM OLAMAZ"

"Libya'da askeri hiçbir çözüm olamaz." vurgusunun yapıldığı açıklamada, son çatışmalarda bin 100 kadar kişinin hayatını kaybettiğine ve 100 binden fazla kişinin yerinden edildiğine dikkat çekildi.

Libya'nın doğusundaki silahlı güçlerin lideri Halife Hafter, Trablus'u ele geçirmek için 4 Nisan'da saldırı emri vermiş, bunun üzerine başkentteki uluslararası tanınırlığa sahip UMH'ye bağlı birlikler de "Burkan el-Gadab" adı altında karşı operasyona geçmişti. 

Aradan geçen üç ayı aşkın sürede taraflar arasında üstünlük sağlanamamış ancak 26 Haziran'da UMH'ye bağlı birlikler, Hafter güçlerinin Trablus saldırısında ikmal noktası olarak kullandığı kritik öneme sahip Giryan kentini ele geçirdiklerini açıklamıştı. 

Bir süredir meşruiyet krizinin sürdüğü Libya'da, uluslararası tanınırlığa sahip Ulusal Mutabakat Hükümeti birlikleri ile Hafter'e bağlı güçler arasında şiddetli çatışmalar yaşanıyor.

~

Fransa'da yeni Çevre Bakanı belli oldu
*
Fransa'da Ulaştırma Bakanı Elisabeth Borne, istifa eden François de Rugy'nin yerine Çevre Bakanı olarak atandı.
*
Elysee Sarayı'ndan yapılan yazılı açıklamada, Mayıs 2017'den bu yana Ulaştırma Bakanı olarak görev yapan 58 yaşındaki Borne'nun, de Rugy'nin yerine Çevre Bakanı olarak atandığı belirtildi. 

Açıklamada, Borne'nun yerine Ulaştırma Bakanı olarak atanacak isim ile ilgili bilgi verilmedi. 

De Rugy, Facebook'daki hesabından yaptığı açıklamada, kendisinin Ulusal Meclis Başkanlığı görevini yürüttüğü dönemde, "Meclisin bütçesiyle lüks yemek davetleri verdiğini" ileri süren Mediapart internet sitesi hakkında suç duyurusunda bulunduğunu belirtmişti. 

Söz konusu suçlamaları reddettiğini ifade eden Rugy, bu şartlarda etkili şekilde görevini yürütemeyeceğini ve istifasını Başbakan Edouard Philippe'e sunduğunu bildirmişti. 

Fransa Hükümet Sözcüsü Sibeth Ndiaye, France Info'ya yaptığı açıklamada, Rugy'nin istifasının kabul edildiğini kaydetmişti.

RUGY İSTİFA EDEN HULOT'NUN YERİNE ATANMIŞTI

Mediapart internet sitesinin geçen hafta Rugy'nin "Mecliste lüks yemek davetleri verdiğine" ilişkin haberi ülkede tartışma yaratmıştı.

Rugy, geçen yıl eylülde Fransa Ulusal Meclisi Başkanı iken istifa eden Nicolas Hulot'nun yerine Çevre Bakanı olarak atanmıştı.

~
Peru'nun eski Devlet Başkanı Toledo ABD'de tutuklandı
*
Eski Peru Devlet Başkanı Alejandro Toledo, hakkındaki yolsuzluk ve rüşvet suçlamaları nedeniyle ABD'de tutuklandı.
*
ABD Adalet Bakanlığından yapılan açıklamada, hakkındaki yolsuzluk ve rüşvet suçlamaları nedeniyle ülkesine iadesi istenen Toledo'nun ABD'de tutuklandığı bildirildi. 

Adalet Bakanlığı Sözcüsü Nicole Navas, Toledo'nun cuma günkü duruşmaya kadar gözaltında tutulacağını söyledi.

Peru Başsavcılık Ofisinden sosyal medyadan yapılan açıklamada, Toledo'nun mahkemeye çıkarılmasının Peru'ya güvenli şekilde iade edilmesi sürecinin bir parçası olduğu belirtildi. 

Toledo'nun avukatı Heriberto Benitez, yerel radyo RPP'ye yaptığı açıklamada, mahkemede eski Devlet Başkanı'nın Peru'da siyasi baskıyla karşı karşıya olduğunu göstermeye çalışacaklarını söyledi. 

Peru'da 2001-2006 yıllarında devlet başkanlığı görevini yürüten Toledo, iş adamı arkadaşı Josef Maiman aracılığıyla ülkedeki bir otoyol projesi için Odebrecht şirketinden 20 milyon dolar rüşvet almakla suçlanıyor.

Peru'da 2017 yılının şubat ayında görülen davada mahkeme, savcıların Odebrecht inşaat şirketinden rüşvet aldığı gerekçesiyle Toledo hakkında 18 aya kadar hapis istemini kabul etmişti.

ABD'nin California eyaletinde yaşayan Toledo, hakkındaki suçlamaları reddediyordu. 

Peru'da Brezilyalı inşaat firması Odebrecht'ten rüşvet almakla suçlanan bir başka eski Devlet Başkanı Alan Garcia nisan ayında intihar etmişti.

Alan Garcia, Peru'da 1985-1990 ile 2006-2011 yıllarında devlet başkanlığı görevini yürütmüştü.

~
Trump: İran'da rejim değişikliği peşinde değiliz

*
ABD Başkanı Donald Trump, İran'da bir rejim değişikliği aramadıklarını, ayrıca İran'ın Yemen'den çıkmasını istediklerini söyledi.
*
ABD Başkanı Trump, Beyaz Saray'daki kabine toplantısında ABD-İran gerilimine ilişkin soruları yanıtladı.

Trump, "(İran'da) Rejim değişikliğinin peşinde değiliz, bazı insanlar öyle olduğumuzu söylüyor ama değiliz. Başkan Obama ve diğerlerinin bunu denediğini izledim. Bu pek işe yaramıyor. Biz bunun peşinde değiliz." değerlendirmesini yaptı.

ABD'nin Tahran yönetiminin nükleer silahlara sahip olmasına izin veremeyeceğini kaydeden Trump, "Nükleer silahlara sahip olamazlar. Balistik füzeleri test edemezler ki şimdiki anlaşma altında yapabildiler. Ayrıca İran'ın Yemen'den çıkmasını istiyoruz." ifadelerini kullandı.

Önceki ABD Başkanı Barack Obama'nın yaptığı İran'la nükleer anlaşmanın çok kötü bir anlaşma olduğu şeklindeki sözlerini bir kez daha yineleyen Trump, Obama yönetiminin İran'a milyarlarca dolarlık imkan sağladığını dile getirdi.

Trump, "Biz aslında İranlılara yardım etmek istiyoruz. Onlarla iyi olmak istiyoruz. Onlarla birlikte de çalışacağız ama nükleer silahlara sahip olamazlar." diye konuştu.

POMPEO'DAN "İRAN MÜZAKEREYE HAZIR" AÇIKLAMASI

Öte yandan, aynı toplantıya katılan ABD Dışişleri Bakanı Mike Pompeo, "İlk kez İranlılar füze programlarıyla ilgili olarak müzakere yapmaya hazır olduklarını söylediler." açıklamasını yaptı.

Pompeo konuyla ilgili detaylara girmezken, İran'ın Birleşmiş Milletler'deki (BM) sözcüsü Alireza Miryousefi Twitter hesabından, "İran'ın füzeleri kesinlikle ve hiçbir koşul altında hiçbir kişi veya ülkeyle müzakereye açık değildir. Nokta." ifadelerini kullandı.

Diğer yandan, çeşitli temaslarda bulunmak üzere New York kentinde bulunan İran'ın Dışişleri Bakanı Cevad Zarif de Pompeo'nun açıklamalarının gerçeği yansıtmadığını ve ülkesinin füze programının müzakereye açık olmadığını vurguladı.

Zarif, "Eğer ABD füzeler hakkında konuşmak istiyorsa önce bölgedeki bazı ülkelere füze dahil çeşitli silahlar satmayı durdursun." dedi.

ABD ile İran arasındaki gerilim devam ederken son olarak İran yönetimi, nükleer anlaşmada yer alan zenginleştirilmiş uranyum stok miktarını aşacağını ilan etmiş, ABD yönetimi ise bu karara sert tepki göstermişti.

~
ABD Dışişleri Bakanlığı'ndan '15 Temmuz' mesajı
*
ABD Dışişleri Bakanlığı, FETÖ'nün hain darbe girişiminin üçüncü yıl dönümüne ilişkin bir gün sonra yazılı açıklama yaptı.
*
ABD Dışişleri Bakanlığı, Fetullahçı Terör Örgütünün (FETÖ) 15 Temmuz'daki darbe girişiminin üçüncü yıl dönümüne ilişkin bir gün sonra açıklama yayımladı.

Bakanlık, AA muhabirinin sorusu üzerine, Türkiye'deki darbe girişiminin üçüncü yıl dönümüne ilişkin gecikmeli bir yazılı açıklama yaptı.

Açıklamada, "ABD, 2016'da Türkiye'de yapılan darbe girişiminde yaralanan ve hayatını kaybedenlerin dost ve sevdiklerine en derin başsağlığı dileklerini sunuyor." ifadelerine yer verildi.

15 Temmuz darbe girişiminin demokrasiye yapılmış bir saldırı olarak nitelendirildiği açıklamada şu değerlendirme yapıldı:

"Bu başarısız darbe girişimi, demokrasinin korunması ve temel özgürlüklere saygı gösterilmesini sağlamak için gösterilen azim ve güvenceye dair kesin bir hatırlatma idi. ABD olarak, Türk halkına ve demokratik kurumlarına olan kararlı desteğimizi teyit ediyoruz."

~
Kuzey Kore'den ABD'ye uyarı
*
Kuzey Kore, ABD ve Güney Kore'nin gelecek ay düzenlemeyi planladığı ortak askeri tatbikatın, ABD ile yeniden başlaması konusunda anlaşmaya varılan görüşmeleri olumsuz etkileyeceği uyarısını yaptı.
*
Kuzey Kore, ABD'nin Güney Kore ile ortak askeri tatbikat düzenlemeye devam etmesi halinde, Washington ile yeniden başlatılması yönünde mutabakata varılan çalışma düzeyindeki nükleer görüşmelerin etkileneceği uyarısında bulundu.

Yonhap ajansının Kuzey Kore resmi haber ajansı KCNA'ya dayandırdığı habere göre, Kuzey Kore Dışişleri Bakanlığı Sözcüsü, ABD ile Güney Kore'nin gelecek ay yapmayı planladığı "19-2 Dong Maeng" tatbikatına atıfta bulunarak, tatbikatın yapılması halinde Pyongyang'ın, Washington ile çalışma düzeyindeki müzakerelere yeniden başlama konusunda varılan anlaşmayı tekrar gözden geçireceğini belirtti.

Sözcü, "Askeri tatbikat gerçekten yapılırsa, Kuzey Kore-ABD arasındaki çalışma düzeyindeki görüşmeleri etkileyecektir. ABD'nin bundan sonraki tavrını izleyerek, Kuzey Kore-ABD çalışma düzeyindeki görüşmelerin açılması kararımızı formüle edeceğiz." ifadelerini kullandı. 

Kuzey Kore Dışişleri Bakanlığından yapılan açıklamada da ABD ile Güney Kore arasında devam eden ve Kore Yarımadası'nın işgal planı olarak görülen tatbikat ve denemelerin, ABD ile varılan mutabakat sonrası durdurulan nükleer programlarının yeniden başlatılmasını düşünmeye sevk ettiği vurgulanmıştı.

ABD Başkanı Donald Trump ve Kuzey Kore Lideri Kim Jong-un arasındaki müzakerelerde alınan kararlara dikkat çekilen açıklamada, Trump'ın birinci ve üçüncü görüşmelerde, Kim'e Güney Kore ile ABD arasındaki tatbikatları durdurma sözü verdiği hatırlatılmıştı.

Açıklamada, Kuzey Kore'nin nükleer silah denemelerini durdurmasına dair resmi bir anlaşmanın bulunmadığının altı çizilmişti.

- ABD-Kuzey Kore görüşmeleri

ABD Başkanı Donald Trump ile Kuzey Kore lideri Kim Jong-un ilk kez 12 Haziran 2018'de Singapur'da yapılan tarihi zirvede bir araya gelmiş, burada Kore Yarımadası'nın nükleer silahlardan arındırılması ve kalıcı barış konusunda mutabakata varılmıştı.

İki lider 26-27 Şubat 2019'da Vietnam'ın başkenti Hanoi'de bir kez daha görüşmüş ancak zirve beklenenden hızlı şekilde ve anlaşmasız sona ermişti. Trump, Kim ile görüşmesine ilişkin, "Onlar yaptırımların tamamen kaldırılmasını istedi. Biz ise bunu yapmaya niyetli değildik. Bu nedenle anlaşamadık." demişti.

Trump ile Kim, son olarak 30 Haziran'da Kuzey ve Güney Kore arasında bulunan "silahsızlandırılmış bölge"de görüşmüş, nükleer müzakere sürecini sürdürme kararı almıştı.

~
ABD Savunma Bakan adayı Esper'den Türkiye yorumu
*
ABD Başkanı Donald Trump tarafından Savunma Bakanlığına aday gösterilen Mark Esper, "Türkiye, uzun zamana dayanan önemli bir NATO müttefiki ama S-400 almaları yanlış bir karardı ve hayal kırıklığına uğrattı.” dedi.
*
Savunma Bakanlığına aday gösterilen Esper, adaylığına yönelik ABD Senatosu Silahlı Hizmetler Komitesinde yapılan oturumda Türkiye'nin S-400 alımına ilişkin sorularını yanıtladı.

Türkiye'nin uzun zamandır kabiliyetli bir NATO üyesi olduğunu vurgulayan Esper, "Kendi düşünceme göre, Türkiye'nin son bir kaç yılda yaşadığı değişim oldukça üzücü. S-400 almak yanlış bir karardı ve hayal kırıklığına uğrattı.” değerlendirmesinde bulundu.

Öte yandan Esper, kendisine yöneltilen "ne yapılması gerektiğine" ilişkin bir soruya da şu cevabı verdi:

"Meslektaşıma (Savunma Bakanı Hukusi Akar) savunma bakanı seçilmem durumunda, ya F-35'leri ya da S-400'leri alabileceklerini, ikisine birden sahip olamayacaklarını belirttim. S-400'lerin alınması F-35'lerin kabiliyetini ve göklerdeki üstünlüğümüzü tehlikeye sokmaktadır."

Adaylığı önce Senato Silahlı Hizmetler Komitesinde, daha sonra da Senato Genel Kurulunda oylanacak olan Esper, yeterli oyu alması durumunda ocak ayında James Mattis'in istifasının ardından ABD'nin asaleten savunma bakanı olacak.

~
11. Kalkınma Planı komisyonda kabul edildi
*
11. Kalkınma Planı TBMM Plan ve Bütçe Komisyonu'nda kabul edildi.
*
TBMM Plan ve Bütçe Komisyonu'nda görüşülen 11. Kalkınma Planı kabul edildi.

Cumhurbaşkanı Yardımcısı Fuat Oktay, görüşmelerde milletvekillerinin sorularını yanıtladı.

Oktay, 11. Kalkınma Planı'nı rekabetçi üretim ve verimliliğe odaklanarak hazırladıklarını belirterek, "Ülkemizin teknolojide dışa bağımlılığının azaltılmasını ve buna bağlı olarak imalat sanayisinde yapısal dönüşümü sağlayabilmek için sektörel önceliklendirme yaklaşımını ortaya koyduk. Bu çerçevede, imalat sanayisindeki tüm sektörlerin ticaret, üretim, katma değer, istihdam ve teknoloji düzeylerini karşılaştıran ve sektörler arası ileri ve geri bağlantılarının analizini yapan çalışmalarla ülkemize orta ve uzun vadede rekabet gücü kazandırarak daha hızlı bir büyümeye yöneltecek sektörleri belirledik." diye konuştu.

Bu kapsamda, plan dönemi sonunda imalat sanayi ihracatını 158,8 milyar dolardan 210 milyar dolara çıkarmayı, yüksek teknolojili sektörlerin ihracat içerisindeki payını yüzde 3,5’ten yüzde 5,5’e, orta-yüksek teknolojili sektörlerin ihracat içerisindeki payını ise yüzde 36,4’ten yüzde 44,2’ye çıkarmayı hedeflediklerine dikkati çeken Oktay, sanayileşme sürecinin güçlü bir finansal yapı ile desteklenmesi için KOSGEB desteklerinin imalat sanayi içerisindeki payını yüzde 48’den yüzde 75’e, Türk Eximbank desteklerinin ihracata oranını da yüzde 26’dan yüzde 29’a çıkaracaklarını kaydetti.

Oktay, aynı şekilde kalkınma yatırım bankacılığı kredi hacmini yüzde 8,1’den yüzde 12’ye çıkaracak şekilde kaynak sağlamayı hedeflediklerini vurguladı.

~
Halk otobüsünden düşen genç kız hayatını kaybetti
*
Kocaeli'nin Gebze ilçesinde hareket halindeki halk otobüsünün açık olan kapısından düşen Günay Gönülaçar (18) hayatını kaybetti.
*
Kocaeli'nin Sultan Orhan Mahallesi Hükümet Caddesi üzerinde meydana gelen olayda, Dilovası'nda yaşayan Günay Gönülaçar, Gebze'ye gitmek için Y.K.'nin kullandığı halk otobüsüne bindi. Gebze'ye geldikleri sırada bir alışveriş merkezinin önünde inmek isteyen Günay Gönülaçar, otobüsün açık olan kapısına doğru yöneldi. İnmek için halk otobüsünün durmasını bekleyen Günay Gönülaçar, bu sırada dengesini kaybederek halk otobüsünün kapısından düştü.

Kazayı görenlerin haber vermesi üzerine olay yerine 112 Acil Sağlık ekibi geldi. Sağlık ekibi, Gönülaçar'ı yaptıkları ilk müdahalenin ardından hastaneye götürerek tedavi altına aldı. Gönülaçar, burada yapılan tüm müdahalelere rağmen hayatını kaybetti. Kazanın ardından gözaltına alınan halk otobüsü sürücüsü Y.K., sevk edildiği mahkeme tarafından tutuklandı.

~
Görevden alınan müze müdürünün odasında yeni kayıt dışı eserler ele geçirildi
*
İzmir'de, geçen hafta kayıt altına alınmayan tarihi eserler tespit edilmesi üzerine görevden alınan Tire Kent Müzesi müdürünün odasında yapılan aramada, Roma dönemine ait sikkeler, bilezik, yüzük, mühür, bronz haç ve ağırşak ele geçirildi
*
İzmir'de, kayıt altına alınmayan eserlerin bulunmasının ardından görevden alınan TireKent Müzesi müdürünün odasında yeni kayıt dışı eserler ele geçirildiği bildirildi. 

Tire Belediyesinden yapılan açıklamada, geçen hafta kayıt altına alınmayan tarihi eserlerin belirlenmesi üzerine görevden alınan müze müdürü E.A'nın odasındaki masa, etajer ve çekmecelerde inceleme yapıldığı belirtildi. 


Açıklamada, aramalarda, kayıt altına alınmayan Roma dönemi 119 sikke, bronz bilezik, kemer tokası, yüksük, bronz yüzük, mühür, bronz haç, ağırşak ve idari oda kısmında aynı döneme ait insan başı heykeli ele geçirildiği aktarıldı. 

Tarihi eserlerin tutanaklara geçildikten sonra Tire Arkeoloji Müzesi yetkililerine teslim edildiği ifade edilen açıklamada, emniyet güçlerine bilgi verildiği, idari ve adli soruşturma açıldığı kaydedildi.

~
Sulama kanalında mahsur kalan leyleği itfaiye ekipleri kurtardı
*
Acıyapam ilçesinde sulama kanalında bir leylek mahsur kaldı. İtfaiye ekipleri tarafından kurtarılan leylek doğan yaşam alanına bırakıldı.
*
Denizli'nin Acıpayam ilçesinde sulama kanalında mahsur kalan leylek, itfaiye tarafından kurtarıldı.

Gümüş Mahallesi Asmalı mevkisinde bulunan sulama kanalının hidrantında leylek olduğunu gören vatandaşlar, durumu itfaiyeye bildirdi.

Denizli Büyükşehir Belediyesi İtfaiye Daire Başkanlığına bağlı Kumavşarı şubesi ekipleri, çalışma başlattı.

Bir itfaiye eri, kanala girerek, hidranttaki leyleği kurtardı.

Yapılan kontrolde yaralı olmadığı belirlenen leylek, doğal yaşam alanına bırakıldı.

~
Şehit Uzman Onbaşı Demircan son yolculuğuna uğurlandı
*
Kuzey Irak'ta PKK'lı teröristler tarafından önceden yerleştirilen el yapımı patlayıcının infilak etmesi sonucu şehit olan İstihkam Uzman Onbaşı Ahmet Sinan Demircan'ın cenazesi memleketi Gaziantep'te toprağa verildi.
*
Irak'ın kuzeyinde PKK'lı teröristlerce önceden yerleştirilen el yapımı patlayıcının (EYP) patlaması sonucu ağır yaralanan ve kaldırıldığı hastanede şehit düşen İstihkam Uzman Onbaşı Ahmet Sinan Demircan memleketi Gaziantep'te son yolculuğuna uğurlandı.

Şehidin naaşı, Asri Mezarlık morgundan alınarak askeri tören mangası tarafından Bahattin Nakıboğlu Camisi avlusuna getirildi.


Burada düzenlenen törene, Demircan'ın annesi Emel Demircan, nişanlısı Gülsüm Tekin ve yakınları ile Tarım ve Orman Bakan Yardımcısı Mehmet Hadi Tunç, Gaziantep Valisi Davut Gül,5. Zırhlı Tugay Komutanı Tuğgeneral Şefik Atak, Gaziantep Bölge Adliye Mahkemesi Başkanı Yusuf Kaya, İl Jandarma Komutanı Albay Halil Uysal, İl Emniyet Müdürü Faruk Karaduman ve vatandaşlar katıldı.


Törende, tabuta sarılıp gözyaşı döken ve Demircan'ın fotoğrafını öpen şehidin yakınları, "Sinanlar ölmez vatan bölünmez" diye seslendi.

Demircan'ın naaşı, İl Müftüsü Ahmet Çelik'in kıldırdığı cenaze namazının ardından Asri Mezarlık'ta defnedildi. 

Demircan'ın 5 aylık nişanlı olduğu öğrenildi.

~
HDP'li Buldan: Türkiye ittifakı dedikleri aslında S-400 ittifakıdır
*
HDP Eş Genel Başkan Pervin Buldan, "Ülkenin ihtiyacı acil adalet, demokrasi ve barış iken siyasi iktidar, halkın kaynaklarını savaş araç ve gereçlerine harcamaktadır. Tekçi iktidar kendi rejimini ve koltuğunu sağlama almak için S-400 işine girdi. 'Türkiye ittifakı' dedikleri aslında S-400 ittifakıdır'' dedi.
*
HDP Eş Genel Başkanı Pervin Buldan, partisinin, sadece kadınların katıldığı TBMM Grup Toplantısı'nda yaptığı konuşmada, tedavi gördüğü hastanede hayatını kaybeden eski milletvekili Dengir Mir Mehmet Fırat'a Allah'tan rahmet, ailesine de başsağlığı diledi. 

Tunceli'nin Ovacık ilçesi kırsalında terör örgütü mensuplarınca araziye önceden yerleştirildiği değerlendirilen patlayıcıya basan 2 çocuğun hayatını kaybetmesine ilişkin Buldan, "Patlamada iki canımızı, 8 yaşındaki Ayaz ve 4 yaşındaki Nupelda'yı kaybettik. Acımız ve üzüntümüz çok büyük. Kederli ailesine başsağlığı ve sabırlar diliyorum. Ailemizin acısını yürekten paylaşıyorum" ifadelerini kullandı. 

Eski HDP Eş Genel Başkanı Selahattin Demirtaş'a ilişkin davanın duruşmasının bugün görüldüğünü anımsatan Buldan, "Demirtaş ve tutuklu olan bütün arkadaşlarımızın bir an önce özgürlüklerine kavuşmasını temenni ediyorum" diye konuştu. 

Dün 15 Temmuz darbe girişiminin seneidevriyesi olduğunu hatırlatan Buldan, hayatını kaybedenlere Allah'tan rahmet dileyerek, darbe girişimin bir kez daha kınadıklarını söyledi. 

Eski HDP Eş Genel Başkanları Selahattin Demirtaş ve Figen Yüksekdağ ile eski HDP milletvekilleri İdris Baluken, Sırrı Süreyya Önder ve daha birçok arkadaşlarının cezaevinde olduğunu belirten Buldan, şöyle devam etti:

"15 Temmuz darbe girişimiydi ama sonunda da OHAL ilanı ve dokunulmazlıkların kaldırılmasıyla birlikte demokratik siyasete de bir darbe yapıldı. Arkadaşlarımız demokratik siyasete yapılan darbe sonucu bugün içerideler. Darbenin siyasi ayağını açığa çıkartmayan, gizleyen anlayış demokratik siyaset yürütenleri, muhalifleri cezaevine atarak bu ülkeye en büyük kötülüğü yapmaktadır." 

Buldan, Meclisi asla erkek anlayışa teslim etmeyeceklerini ve Meclis çatısı altında kadınların sesini hep yükseltmeye devam edeceklerini söyledi. Üniversite öğrencisi Şule Çet ve Rabia Naz Vatan'ın hayatını kaybetmelerine ilişkin davaların takipçisi olacaklarını ve onların sesi olmaya devam edeceklerini vurgulayan Buldan, "Bu ülkede kadınların, çocukların ve hiçbir bireyin korunmak için ne S-400'lere ne de F-35'lere ihtiyaçları vardır. Bir toplumu ayakta tutacak ve koruyacak olan güç silah değildir. Toplumu koruyacak olan barış, gerçek adalet, demokrasi ve özgürlüklerdir" dedi. 

"KADINLARIN, 'KADIN ÜNİVERSİTELERİ' TALEBİ YOK"

Pervin Buldan, haziran ayı içerisinde 40 kadının öldürüldüğünü, son 6 ay içerisinde ise öldürülen kadın sayısının 214, son 13 yılda çocuklara yönelik cinsel istismar suçlarında da 10 kat artış olduğunu öne sürerek, "Kadınlar her gün katledilirken Sayın Cumhurbaşkanı çıkmış 'Merkez Bankası faiz indirmiyor' diye başkanını görevden alıyor ama artan kadın cinayetlerini durdurmadığı için sorumlu bakanlarına, emniyet müdürlerine dokunmuyor" görüşünü savundu. 

"Kadın üniversitesi" tartışmalarına değinen Buldan, "kadın üniversiteleri" kurmanın karma eğitime karşı bir müdahale amacı taşıdığını ileri sürdü. Buldan, "Kadınların, 'kadın üniversiteleri' talebi yok. Kadınların, üniversiteler konusunda eşit, parasız, anadilde bilimsel ve toplumsal cinsiyet eşitliğini temel alan üniversite talebi var" diye konuştu.

Buldan, 11. Kalkınma Planı'nda, kadınlara dair güvence, kadına yönelik işsizliği ortadan kaldıracak düzenlemeler ile kadın istihdamını arttıracak tedbirlerin yer almadığını savundu. 

"İSTANBUL SÖZLEŞMESİ, KADIN KAZANIMLARININ BİR SONUCUDUR"

Yoksulluk nafakası tartışmalarını anımsatan Buldan, şu değerlendirmede bulundu:

"Poşeti parayla satan zihniyet, kadınların yoksulluk nafakası hakkına da göz dikiyor. Nafakanın kaldırılması, kadına yönelik ekonomik şiddet anlamına gelmektedir. İstanbul Sözleşmesi, kadın kazanımlarının bir sonucudur. Şimdi bu kazanımı ortadan kaldırmak için zemin yaratmaya çalışıyorlar ve tartışıyorlar. Kadınlar bu sözleşmeden asla geri adım atmayacaklardır. Kadınlar olarak İstanbul'u 23 Haziran'da nasıl kurtardıysak İstanbul Sözleşmesi'ni de aynı kararlılıkla sahipleneceğiz ve asla gasp ettirmeyeceğiz. Kadınların, İstanbul Sözleşmesi ile uğraşacağınıza gidin Okçuluk Vakfınızla uğraşın. Çok istiyorsanız avcı topluma geri dönebilirsiniz."

Yeni anayasa konusunda çalışmalarını başlattıklarını hatırlatan Buldan, oluşturulacak "demokratik anayasa" ile sürekli tehdit altında olan kadın kazanımlarının da güvence altına alınacağını söyledi. 

"Yargı paketi" yerine "S-400 paketinin" getirildiğini belirten Buldan, şunları kaydetti:

"Ülkenin ihtiyacı acil adalet, demokrasi ve barış iken siyasi iktidar, halkın kaynaklarını savaş araç ve gereçlerine harcamaktadır. Tekçi iktidar kendi rejimini ve koltuğunu sağlama almak için S-400 işine girdi. 'Türkiye ittifakı' dedikleri aslında S-400 ittifakıdır. Faşizmin ihtiyacı S-400'dür. Ülkenin ve halklarımızın ihtiyacı ise gerçek demokrasi, barış ve özgürlüklerdir. AKP çözüldü, çözülüyor. AKP'den kopmalara kimse bel bağlamasın. Umut, ne AKP ne de AKP benzeri partilerdir. Umut HDP, kadınlar ve kadınların ittifakıdır."

~
Evrim ve Ekin kardeşlerin ölümüne neden olan şoföre önce 5 yıl 10 ay hapis, sonra tahliye
*
Mersin'de iki kız kardeşin ölümüne, kuzenlerinin de yaralanmasına neden olduğu gerekçesiyle yeniden hakim karşısına çıkan sanık, 5 yıl 10 ay hapis cezasına çarptırıldı. Tutuklu kaldığı süre dikkate alınarak sanık tahliye edilirken, çocukların ailesi karara tepki gösterdi.
*
Adana Bölge Adliye Mahkemesi 1. Ceza Dairesindeki karar duruşmasına, tutuklu sanık Ramazan Topal (68) ve yaşamını yitiren kız kardeşler Ekin (6) ve Evrim Çakmakçı'nın (9) ailesi katıldı. Tutuksuz yargılanan diğer sanık Burak Aydın ise duruşmaya katılmadı.

Hakkındaki iddialar hatırlatılarak savunması alınan sanık Topal, bugüne kadar yüz kızartıcı hiçbir suç işlemediğini ve hiçbir trafik kazasına karışmadığını söyledi.

Ailenin acısını anladığını belirten sanık Topal, ''Keşke o kazada ben ölseydim. Kazanın gerçekleştiği yerdeki yaya geçidi usulüne uygun bir yapı değildir. Bu alanda gerekli ışıklandırma yapılmamıştır'' ifadesini kullandı.

AİLESİNDEN KARARA TEPKİ

Duruşmanın ardından Çakmakçı ailesinin bazı yakınları gözyaşlarına hakim olamadı.

Bu arada, duruşmanın ardından Adana Bölge Adliye Mahkemesi önünde bir araya gelen Çakmakçı ailesi ve yakınları kararı protesto etti.

Baba Çakmakçı, gazetecilere yaptığı açıklamada, kızları Evrim ve Ekin için adalet mücadelesi verdiklerini belirterek, "Sanık belki manevra yapsa bunların hiçbiri olamayacaktı. Yalanlar arkasına saklanarak kendisini kurtarmaya çalışan bir insana verilen bu cezayı kabul etmiyorum. Bunların toplumun yaralarını sardığını düşünmüyorum'' dedi.

Anne Özlem Çakmakçı da kararla içlerinin daha da acıdığını belirterek, ''Bir yıldır hukuk mücadelesi veriyorduk. İlk günden bu yana kendimizi bütün mahkemelerde ifade ettik. Kararı değiştirdiler. Ramazan Topal’ı tahliye ettiler. Biz bu tahliye kararına hiçbir anlam veremedik. Çok üzgünüm'' ifadesini kullandı.

~
Tecavüzle suçlanan profesöre 27 yıl 6 ay hapis talebi
*
Ankara'da kendisine ait hayvan hastanesinde çalışan veteriner Ç.B.’ye tecavüz ettiği suçlamasıyla tutuklanıp daha sonra tahliye edilen Prof. Dr. Hasan Bilgili için 27 yıl 6 ay hapis cezası istendi.
*
Ankara'da kendisine ait hayvan hastanesinde çalışan veteriner Ç.B.’ye (23) tecavüz ettiği suçlamasıyla tutuklanıp, savcılık kararıyla resen tahliye edilen Prof. Dr. Hasan Bilgili hakkında soruşturma tamamlandı. 

İddianamede, Hasan Bilgili için, 'nitelikli cinsel saldırı', 'cebir ve tehdit ile hürriyeti yoksun kılma', 'tehdit' ve 'hakaret' suçlarından 5 yıldan 27 yıl 6 aya kadar hapis cezası istendi.

~
Öğretmen baba kızını boğarak öldürdü
*
Kilis'te 25 yaşındaki kızını boğarak öldürdüğü iddia edilen baba polise teslim oldu.
*
Kilis'te Saraç Mehmet Çavuş Mahallesi'nde yaşayan Mehmet K. (53), kızı Çiğdem K. (25) ile tartıştı.

Mehmet K, tartışma sırasında kızının boğazını sıkmaya başladı. Bir süre sonra Çiğdem K'nin nefes alamadığını gören yakınları durumu sağlık ekiplerine bildirdi.

Yakınlarının haber vermesi üzerine olay yerine gelen 112 Acil Servis ekipleri, Çiğdem K'ye ilk müdahaleyi yaparak Kilis Devlet Hastanesi'ne kaldırdı.

Yapılan müdahaleye rağmen kurtarılamayan Çiğdem K'nin cesedi hastanenin morguna kaldırıldı.

Olayın ardından polise teslim olan baba Mehmet K'nin emniyetteki işlemlerinin sürdüğü bildirildi.

Baba Mehmet K'nin öğretmen, hayatını kaybeden Çiğdem K'nin ise Gaziantep'te hemşire olduğu öğrenildi.

~
Ayrılmak isteyen eşinin babasını ve kardeşini öldürdü
*
Bursa'da eşi ile ayrılmak üzere olan bir damat, konuşmak için gittiği kayınpederinin evinde kayınpederini ve kayınbiraderini öldürdü. Olay yerinden kaçan şüpheli ise yakalandı.
*
Bursa'da eşinin ailesi ile tartışan damat, hem kayınpederini hem de kayınbiraderini bıçaklayarak öldürdü. 

İsabey Mahallesi’nde meydana gelen olayda,  eşiyle boşanma aşamasında olan Engin K. akşam saatlerinde konuşmak için kayınpederi Nezir Aktan’a ait eve gitti. Burada bir süre konuşan iki taraf arasında tartışma çıktı. Tartışma kısa sürede büyüyerek kavgaya döndü. Kavga sırasında damat Engin K. sinirlerine hakim olamayarak kayınpederi Nezir Aktan’ı bıçakladı. Babasının bıçaklandığını gören Yasin Aktan da eniştesiyle kavgaya tutuştu. Kısa bir süre kavga eden ikiliden Engin K., elindeki bıçakla kayınbiraderi Yasin Aktan’ı da karın boşluğundan yaraladı. 

Kayınpederini ve kayınbiraderini yaralayan Engin K. olay yerinden kaçarken kavgayı gören vatandaşlar hemen durumu polis ve sağlık ekiplerine bildirdi.

Olay yerine gelen sağlık ekipleri ağır yaralanan baba ve oğlu hastaneye kaldırırken polis ise şüpheli Engin K.’nin peşine düştü.

ŞÜPHELİ YAKALANDI

Hastaneye sevk edilen baba ve oğuldan önce baba Nezir Aktan sonra da oğlu Yasin Aktan hayatını kaybetti. Olay yerinden kaçan şüpheli Engin K. ise polis ekipleri tarafından yakalanarak gözaltına alındı.

Öte yandan, polis ekipleri gece boyunca olası bir duruma karşı baba ve oğlun hayatını kaybettiği hastanede geniş güvenlik tedbirleri aldı.

~
Tartıştığı babasını av tüfeğiyle öldürdü
*
Ardahan'da tartıştığı babasını av tüfeğiyle öldürdükten sonra cesedini dere yatağına atan şüpheli tutuklandı.
*
Ardahan'da kent merkezine bağlı Altaş köyünde yaşayan Bekir T., evde tartıştığı babası Mehmet T.'yi av tüfeğiyle vurarak öldürdü.

İhbar üzerine olay yerine gelen jandarma ekipleri, babasını öldürdükten sonra cesedini köyde dere yatağına atan Bekir T.'yi gözaltına aldı.

Bekir T., jandarmadaki işlemlerin ardından adliyeye sevk edildi. Şüpheli çıkarıldığı mahkemece tutuklandı.

Mehmet T.'nin cesedi ise otopsi için Erzurum Adli Tıp Kurumu'na götürüldü.

~
CHP 'yerel yönetim' kampına giriyor
*
CHP, yerel yönetimlerdeki yol haritasını belirlemek üzere, 25-27 Temmuz'da Afyonkarahisar'da kamp yapacak.
*
31 Mart ve 23 Haziran yerel seçimlerinde, Türkiye genelinde 11'i büyükşehir, 10'u da il olmak üzere 252 belediye kazanan CHP'de, belediyelerin etkin bir şekilde hizmet vermesini sağlamak için çalışmalara başlandı.

Bu kapsamda, 25-27 Temmuz'da Afyonkarahisar'da kampa girecek parti, bu çalışmaların yol haritasını belirleyecek.

Genel Başkan Kemal Kılıçdaroğlu'nun açılış konuşmasıyla başlayacak kampta, partinin bütün belediye başkanları hazır bulunacak.

Kampta, başkanların birbirleriyle koordineli çalışmaları başta olmak üzere, yapılacaklara ilişkin görüş alışverişinde bulunulacak.

CHP'nin aldığı belediyelerdeki sorunların masaya yatırılacağı kampta, bunların çözümüne ilişkin projeler ve planlamalar da ele alınacak.

Yerel seçimlerde yakalanan başarının sürdürülmesi amaçlanan CHP'de, "ekonomik kriz, işsizlik ve istihdam" sorunlarına da yerelde çözüm aranacak.

Belediye meclislerinde "CHP'li belediyelerin çalıştırılmama" ihtimali üzerinde de duran ana muhalefet partisi, bu konuda izlenecek politikalara ilişkin de hareket tarzı belirlenecek.

KOORDİNASYON MERKEZİ ANLATILACAK

Kurulması planlanan "Yerel Yönetim Koordinasyon Merkezi"nin detayları da Afyonkarahisar'daki kampta netleşecek. Bu kapsamda, belediyelerle "araştırma, proje geliştirme, finans, bütçe, iletişim ve hukuk" alanlarında iş birliği içerisinde çalışacak altı farklı birim kurulacak.

Kampta, bu amaçla CHP'li bütün belediyelerin kurulma aşamasında olan Koordinasyon Merkezi ile uyum içinde çalışması için sunum yapılacak.

~
Nisan ayı işsizlik rakamları açıklandı
*
SON DAKİKA HABERİ: Türkiye'de işsizlik oranı, nisanda geçen yılın aynı ayına göre 3,4 puan artarak yüzde 13'e yükseldi. Söz konusu dönemde işsiz sayısı 1 milyon 116 bin kişilik artışla 4 milyon 202 bin kişi olarak kayıtlara geçti.
*
Türkiye İstatistik Kurumu (TÜİK), Nisan 2019'a ilişkin iş gücü istatistiklerini açıkladı. 

Buna göre, Türkiye genelinde 15 ve daha yukarı yaştakilerde işsiz sayısı, nisanda geçen yılın aynı ayına göre 1 milyon 116 bin kişi artarak 4 milyon 202 bin kişiye çıktı. Aynı dönemde işsizlik oranı 3,4 puan yükselerek yüzde 13 oldu.

İşsizlik oranı, nisanda bir önceki aya göre ise 1,1 puan düşüş gösterdi.

Tarım dışı işsizlik oranı 3,6 puanlık artışla yüzde 15 olarak tahmin edildi.

Söz konusu ayda 15-24 yaş grubunu içeren genç işsizlik oranı 6,3 puan yükselerek yüzde 23,2 oldu. İşsizlik oranı, 15-64 yaş grubunda ise 3,5 puan artışla yüzde 13,3 olarak gerçekleşti.

İstihdam edilenlerin sayısı, nisanda geçen yılın aynı dönemine kıyasla 810 bin kişi gerileyerek 28 milyon 199 bin kişi oldu. İstihdam oranı ise 1,9 puanlık azalışla yüzde 46 olarak kayıtlara geçti.

Söz konusu dönemde, tarım sektöründe çalışan sayısı 329 bin, tarım dışı sektörlerde çalışan sayısı 481 bin kişi azaldı. İstihdam edilenlerin yüzde 17,6'sı tarım, yüzde 19,7'si sanayi, yüzde 5,7'si inşaat, yüzde 56,9'u hizmet sektöründe yer aldı.

Nisanda geçen yılın aynı dönemiyle karşılaştırıldığında, tarım sektörünün istihdam edilenler içindeki payı 0,7 puan ve inşaatın payı 1,7 puan azalırken, sanayi sektörünün payı 0,2 puan, hizmet sektörünün payı 2,1 puan arttı.

İŞ GÜCÜNE KATILMA ORANI

İş gücü, nisanda 2018'in aynı dönemine göre 306 bin kişi artarak 32 milyon 401 bin kişi, iş gücüne katılma oranı ise 0,1 puan azalışla yüzde 52,9 olarak gerçekleşti. Aynı dönemler için yapılan kıyaslamalara göre, erkeklerde iş gücüne katılma oranı 0,6 puanlık azalışla yüzde 71,8'i, kadınlarda ise 0,5 puanlık artışla yüzde 34,5'i buldu. 

Nisanda herhangi bir sosyal güvenlik kuruluşuna bağlı olmadan çalışanların oranı geçen yılın aynı dönemine göre, 0,9 puan artarak yüzde 34,2 oldu. Tarım dışı sektörde kayıt dışı çalışanların oranı da geçen yılın aynı dönemine göre 0,7 puan artış göstererek, yüzde 23,1 olarak hesaplandı.

MEVSİM ETKİSİNDEN ARINDIRILMIŞ İSTİHDAM

Mevsim etkisinden arındırılmış istihdam nisanda bir önceki döneme göre 74 bin kişi azalarak 28 milyon 40 bin kişi olarak tahmin edildi. İstihdam oranı 0,2 puan azalışla yüzde 45,8 oldu. Mevsim etkisinden arındırılmış işsiz sayısı bir önceki döneme göre 7 bin kişi artarak 4 milyon 487 bin kişi olarak gerçekleşti. İşsizlik oranı 0,1 puan artışla yüzde 13,8 oldu. 

Mevsim etkisinden arındırılmış iş gücüne katılma oranı ise bir önceki döneme göre 0,2 puan azalarak yüzde 53,1 olarak hesaplandı. Ekonomik faaliyete göre istihdam edilenlerin sayısı, tarım sektöründe 84 bin, inşaat sektöründe 32 bin, hizmet sektöründe 30 bin kişi azalırken, sanayi sektöründe 71 bin kişi arttı.

~
Edirne'deki sınır kapılarında yoğunluk (3 günde 140 bin gurbetçi)
*
Edirne'deki sınır kapılarından 3 günde 140 bine yakın gurbetçi Türkiye'ye girdi.
*
Yurt dışında yaşayan ve yıllık izinlerini Türkiye'de geçirmek isteyen Türk vatandaşlarının sınır kapılarından girişleri sürüyor.

Bu ay başlayan sezonun en hareketli günleri 13-15 Temmuz oldu. Bu üç günde Kapıkule, Hamzabeyli, İpsala ve Pazarkule sınır kapılarından 139 bin 251 gurbetçi giriş yaptı.

Bu tarihlerde en çok giriş yapılan sınır kapısı ise 92 bin 859 yolcuyla Kapıkule oldu.

Sınır kapısına takviye olarak görevlendirilen Edirne İl Emniyet Müdürlüğü Kapıkule Şube Müdürlüğü ile Trakya Gümrük ve Ticaret Bölge Müdürlüğüne bağlı ekipler, Kapıkule'de 10 peronda pasaport kontrolü ve araç tescil işlemleriyle giriş yapanların kayıtlarını gerçekleştiriyor.

~
Denizli'de otomobil su kanalına devrildi: 2 ölü
*
Denizli'de bir otomobilin sulama kanalına devrilmesi sonucu 2 kişi hayatını kaybetti.
*
Denizli'de sabah saatlerinde Akhan Mahallesi Barlan mevkisinden geçen sulama kanalında ters devrilmiş otomobili gören vatandaşlar durumu polis, sağlık ve itfaiye ekiplerine bildirdi.

İhbar üzerine bölgeye gelen Denizli Büyükşehir Belediyesine bağlı dalgıç ekipleri  otomobildeki 2 kişiyi çıkardı.

Sağlık ekipleri, kimlik bilgileri tespit edilen Ramazan Sözer (53) ile yanındaki Yusuf Özerer'in (45) boğularak öldüğünü belirledi. 

Cenazeler otopsi için Pamukkale Üniversitesi Hastanesi morguna kaldırıldı.

Yaşamını yitiren 2 kişinin dün öğleden sonra piknik amacıyla Gökpınar Barajı mevkisine gittikleri, dönüş yolunda da kaza yaptıkları bildirildi.
~
Eskişehir'de trafik kazası: 3 ölü, 6 yaralı
*
Çifteler ilçesinde hafif ticari araçla otomobilin çarpışması sonucu 3 kişi öldü, 6 kişi yaralandı.
*
Eskişehir'in Çifteler ilçesinde hafif ticari araçla otomobilin çarpışması sonucu 3 kişi öldü, 6 kişi yaralandı.

Vedat Gönder yönetimindeki 41 TV 809 plakalı hafif ticari araç, Erbap Mahallesi Sakaryabaşı Meydanı yakınlarında Remzi Demirel'in kullandığı 26 ND 267 plakalı otomobille çarpıştı. 

Kazada Figen Demirel (50), Ceyda Demirel (18) ile Cevahir Ünal (79) hayatını kaybetti. 

Yaralanan Remzi Demirel, Selver Demiral, Vedat Gönder, Reyhan Gönder, Şükrü Kantar, Kader Kantar, 112 Acil Servis ekiplerince Eskişehir Şehir Hastanesi'ne kaldırıldı. 

Tedavi altına alınan yaralıların hayati tehlikelerinin bulunmadığı öğrenildi. 

~
Muş'tan kurbanlık sevkiyatı başladı
*
Türkiye'de özellikle küçükbaş hayvancılıkta önemli bir yere sahip olan Muş'ta, yaklaşan Kurban Bayramı'yla birlikte batı illerine kurbanlık sevkiyatı başladı. TIR'lara yüklenen kurbanlıklar bin 500 ile 3 bin TL arasında satışa sunulacak.
*
Muş'un verimli yaylalarında küçükbaş hayvancılık yapan besiciler, batı illerine götürecekleri kurbanlıklar için İl Tarım ve Orman Müdürlüğü'ne müracaat ediyor.

Sağlık, küpe ve evrak kontrolü tamamlanan kurbanlıklar TIR'lara yüklenerek Ankara ve İstanbul başta olmak üzere battı illerine götürülüyor.


Merkez Yaygın beldesinde hayvancılık yapan Hamit Demir, gerekli kontrollerini yaptırdığı 125 küçükbaşını sabah erken saatlerde TIR dorselerine yükledi.

Kurbanlıklarını Manisa'da satışa sunacağını belirten Demir, fiyatlarda çok fazla fark olmayacağını söyledi. Geçen yıl bin 200 ile 2 bin lira arasında alıcı bulan küçükbaş kurbanlıkların bu yıl bin 500-3000 lira arasında satılacağını belirten Demir, yükselen yem fiyatları sebebiyle çok fazla kazançlarının olmadığını da ifade etti. 

~
İntihar etmek isterken Türk bayrağına basınca tepkiler yükseldi
*
Denizli'de, ehliyetini kaptırdığı için devlet hastanesi binasından aşağı atlamak isteyen kişi, binada asılı olan Türk bayrağına basınca tepki gördü.
*
Denizli Devlet Hastanesi’nde ehliyetine el konulunca intihar girişiminde bulunan bir kişi binada asılı Türk bayrağına basınca vatandaşlar tepki gösterdi. 

Edinilen bilgilere göre, olay Denizli Devlet Hastanesi A Blok'ta meydana geldi.

O.B. isimli şahıs hastane binasının 5. katına çıkarak intihar girişiminde bulundu. Şahsı gören çevre sakinleri ile hastane personeli durumu polise bildirerek yardım istedi. Bölgeye gelen polis ekipleri itfaiyeden de yardım istedi.


Olay yerine gelen ekipler şahsı ikna çabasına başladı. Bu sırada şahıs 15 Temmuz Milli Birlik ve Demokrasi Günü dolayısı ile binaya asılan Türk bayrağını basınca çevrede toplanan kalabalık duruma ve şahsa tepki gösterdi.

Yaklaşık yarım saat süren ikna çabasının ardından şahıs çıktığı yerden polisler tarafından indirildi.

Şahsın bir süre önce alkollü araç kullandığı için ehliyetini polis tarafından el konulduğu ve geri verilmesini istediği için intihar girişiminde bulunduğu öğrenilirken, olayla ilgili soruşturma başlatıldığı bildirildi.

~
Üsteğmen babasından mahrem imama meydan dayağı
*
Ankara'da bir baba, Hava Kuvvetler Komutanlığı'nda görevli üsteğmen oğlunun peşini bırakmayan FETO mahrem imamina meydana dayağı çekti. Baba, ardından oğlunu Ankara Adliyesi'ne götürerek "Oğlumu örgütten kurtarın, imam peşini bırakmıyor" diyerek savcıya teslim etti. Üsteğmen itirafçı oldu, mahrem imamları deşifre etti.
*
Soruşturma dosyasına göre, güvenlik gerekçesiyle ismi açıklanmayan Hava Kuvvetleri Komutanlığı'nda görevli bir üsteğmen, 15 Temmuz darbe girişiminin ardından FETÖ'den kopmak istedi. Ancak kendisinden sorumlu FETÖ mahrem imamı, üsteğmenin peşini bırakmadı.

Hürriyet gazetesinden Fevzi Kızılkoyun'un haberine göre, önce telefonla aranan üsteğmen, görüş. mek istemediğini belirtmesine karşın mahrem imam israrından vazgeçmedi. Havacı üsteğmen, bir süre sonra mahrem imamın telefonlarına yanıt vermemeye başladı. Üsteğmenin peşini bırakmayan mahrem imam, Yenimahalle'de yaşadığı evine kadar gitti.

Üsteğmen, babasına, “örgütün peşini bırakmadığı, telefonlarına çıkmayınca mahrem imamın eve geldiğini” söyledi. Eve gelen baba, kapıda karşıladığı mahrem imamdan oğlunun peşini bırakmasını istedi, ardından da tekme tokat dövdü. Baba, "Bir daha sakın kapımıza gelme. Erkeksen git beni polise şikâyet et" diyerek mahrem imamı kovdu.

OĞLUNU SAVCIYA GÖTÜRDÜ

Baba, daha sonra oğlunu da alarak Ankara Cumhuriyet Başsavcılığı'na bağ. lı Terör Suçları Soruşturma Bürosu'na giderek oğlunun okul çağında cemaat olarak bilinen FETÖ'ye katıldığını, ancak 17/25 Aralık ve 15 Temmuz süreçlerin den sonra bu yapının gerçek yüzünü gördüklerini, oğlunun da bunlardan kopmak istediğini anlattı.

Savcının talimatıyla baba-oğul Ankara Emniyet Müdürlüğü Terörle Mücadele Şube Müdürlüğü'ne gönderildi. Emniyette itirafçı olan üsteğmen, tüm cemaat geçmişini anlattı ve kendisinden sorumlu abilerinin, mahrem imamların, örgütün TSK içindeki yapılanmasının ve aynı hücrede yer aldıklarının isimlerini verdi. İtirafçı üsteğmen serbest bırakılırken, verdiği bilgiler doğrultusunda yapılan operasyonlarda FETÖ'nün 4 mahrem imamı yakalandı.

~
Meteorolojiden sağanak uyarısı
*
Ege Bölgesi'nin iç ve kuzey kesimleri, Batı Akdeniz'in iç kesimleri, Doğu Akdeniz, Orta ve Doğu Karadeniz'in kıyı kesimleriyle Kırklareli, Edirne çevrelerinde bugün sağanak ve gök gürültülü sağanak tahmin ediliyor.
*
Meteoroloji Genel Müdürlüğünden yapılan uyarıya göre, bugün Ege Bölgesi'nin iç ve kuzey kesimleri, Batı Akdeniz'in iç kesimleri, Doğu Akdeniz, Orta ve Doğu Karadeniz'in kıyı kesimleriyle Kırklareli, Edirne çevrelerinde sağanak ve gök gürültülü sağanak öngörülüyor. Yağışların, sabah saatlerinde Trabzon ve Rize çevreleriyle Giresun'un doğu ilçelerinde yerel olarak kuvvetli gerçekleşmesi bekleniyor. Diğer yerlerin parçalı ve az bulutlu olacağı tahmin ediliyor. 

Meydana gelebilecek ani sel, su baskını, yıldırım gibi olumsuzluklara karşı dikkatli ve tedbirli olunması gerekiyor.

~
12 yaşındaki kız çocuğuna tecavüzle yargılanan sanıklardan 'büyük tehdit'
*
Ankara'da 12 yaşındaki kıza tecavüz edenler, olay tarihinde yaşları küçük diye serbest bırakıldı. 2 suç ortağıyla birlikte tutuksuz yargılanan E.K., mağdur çocuğun üzerine araba sürerek kaçırma girişiminde de bulundu. E.F.A. ise avukat Hüsniye Şimşek'i adliye çıkışında "Seninle hesaplaşacağız" diye tehdit etti. "Bir sonraki adımları mağduru öldürmeye varacak" diyerek sanıkların tutuklanmasını isteyen avukatın talebini mahkeme reddetti.
*
Dava dosyasına göre Ankara'da yaşayan, bugün 15 yaşındaki S. adlı kız çocuğu 2017 yılında devam ettiği spor salonunda E.F.A. ile tanışıp arkadaş oldu.

Hürriyet gazetesinden İsmail Saymaz'ın haberine göre, o tarihte 16 yaşında olan E.F.A., küçük S.'yi A.S.K. adlı arkadaşının evine götürdü ve S.'ye tecavüz etti. E.F.A., iki hafta sonra, özür dileme bahanesiyle S.'yi arabaya bindirdi. Arabada, 16 yaşındaki E.K. de vardı. 2 saldırgan araçla Türközü'nde issiz bir mevkiye götürdükleri S.'yi istismar etti.

S'nin şikâyeti üzerine soruşturma başlatıldı. İfadesi alınan zanlılar "çocuk oldukları" gerekçesiyle tutuksuz yargılanmak üzere, adli kontrol tedbiriyle serbest bırakıldı.

KAÇIRMAYA KALKTI

Ardından da Ankara 1. Çocuk Mahkemesi'nde, çocuğun cinsel istismarı ve kişiyi hürriyetinden yoksun kılma suçlarından dava açıldı. Sanıklardan E.K., 16 Şubat 2019'da S.'nin üzerine araba sürerek çocuğu kaçırmaya çalıştı. E.K.'ye basit yaralama suçundan da dava açıldı.

Tecavüz mağduru S.'nin avukatı Hüsniye Şimşek, mahkemeye başvurarak, saldırganların tutuklanmasını istedi. Şimşek, dilekçesinde E.K.'nin kabarık bir sicil kaydının olduğunu ve savcılıkta “Kralı gelse bana bir şey yapamaz" dediğini anlattı.


ÖLDÜRECEKLER 

Şimşek, sanıklardan ikisinin sabit ikametgâhının bile olmadığını vurgulayarak, şöyle devam etti: "Adeta ödüllendirilerek serbest bırakılan sanıkların bir sonraki adımı, mağduru öldürmeye varacaktır. Toplum vicdanı, müvekkilim korumasız bırakılırken, suç makinası olan sanıkların cesaretlendirilmelerini kabul etmeyecektir. Çocuğu korumak devletin ve yargının görevidir."

HESAPLAŞACAĞIM

Şimşek'in talebi kabul edilmedi. 10 Temmuz'da görülen son duruşma çıkışında sanıklar, Şimşek'i tehdit etti. Tekrar şikâyetçi olan Şimşek, ifadesinde, E.F.A.'nın adliye önünde kendisine parmak sallayarak, hakaret ettiğini ve "Seninle hesaplaşacağım. Sana yarın yok" dediğini belirtti.

~
Aydın'da kar maskeli soygun güvenlik kamerasında
*
Söke ilçesinde kar maskesi takan şüphelinin elindeki pompalı tüfekle bir akaryakıt istasyonunda yaptığı soygun güvenlik kameralarınca kaydedildi.
*
Aydın'ın Söke ilçesinde  kar maskesi takan şüphelinin elindeki pompalı tüfekle bir akaryakıt istasyonunda yaptığı soygun güvenlik kamerasına yansıdı.

Alınan bilgiye göre, Sazlı Mahallesi'ndeki bir akaryakıt istasyonundan soygun yapıldığı ihbarı üzerine bölgeye jandarma ve polis ekipleri sevk edildi.

Bölgeye gelen ekipler, iş yeri çalışanlarının ifadesi doğrultusunda güvenlik kameralarını inceledi.


Ekipler, görüntüler doğrultusunda soygunu yapan kişiyi yakalamak için çalışma başlattı.

Çalışanlardan S.T, istasyona  gelen kişinin maskeli ve elinde pompalı tüfek olduğunu belirterek, "Biz 3 kişi personel odası önünde oturuyorduk. Bir anda namluyu bize doğrultarak 'ceplerinizi boşaltın' dedi. Ceplerimizi boşalttıktan sonra bizi silah zoruyla markete soktu. Marketin kasasını boşalttı ve 2 poşet sigara aldı, ardından koşarak uzaklaştı." dedi.


Güvenlik kameralarına yansıyan görüntülerde kar maskesi takan şüphelinin elindeki pompalı tüfekle akaryakıt istasyonuna girdiği, dışarıda duran çalışanları tehdit ederek ceplerindeki parayı aldığı, daha sonra çalışanlardan ikisini markete götürdüğü, buradan bazı eşyalar ve kasadaki paraları aldığı görülüyor.

~
Hakkari'de yaralanan asker şehit oldu
*
Hakkari'nin Derecik ilçesinde PKK'lı teröristlerce yerleştirilen mayına basarak ağır yaralanan asker, tedavi gördüğü hastanede şehit oldu.
*
Van Valiliği'nden yapılan bilgilendirmeye göre, Derecik'te mayına basarak ağır yaralanan Uzman Onbaşı Ahmet Sinan Demircan, Hakkari'deki müdahalenin ardından Van'a sevk edildi. 

Bölge Eğitim ve Araştırma Hastanesinde tedavi altına alınan Demircan, müdahaleye rağmen kurtarılamadı. 

Şehit Demircan'ın cenazesi, Van Jandarma Asayiş Kolordu Komutanlığı Helikopter Filo Komutanlığında düzenlenecek törenin ardından memleketine uğurlanacak.

~
90 bin camide sela okundu
*
Fetullahçı Terör Örgütü'nün 15 Temmuz 2016'daki hain darbe girişiminde birlik ve beraberliğin sembolü olan selalar, Türkiye genelinde 90 bin camide tekrar okundu
*
Fetullahçı Terör Örgütü'nün (FETÖ) 15 Temmuz 2016'daki hain darbe girişiminde birlik ve beraberliğin sembolü selalar, bu gece Türkiye genelinde 90 bin camide tekrar okundu.

Diyanet İşleri Başkanlığınca düzenlenen programlar çerçevesinde, 15 Temmuz hain darbe girişimi sırasında millete ihanete karşı birlik ruhu aşılayan ve manevi bir güç sağlayan sela sesi, saat 00.13 itibarıyla Türkiye genelindeki 90 bin camide aynı anda yeniden yükseldi. 

Kocatepe Camisi'nden okunan sela, merkezi sistemle başkentteki tüm camilere ulaştırıldı.

Öte yandan bu gece cami ve minarelerin ışıkları sabah namazına kadar açık tutulacak.

~
Gaziantep'te acil serviste ‘menenjit’ karantinası
*
İslahiye'de yüksek ateş şikayetiyle devlet hastanesine götürülen hasta menenjit şüphesiyle Gaziantep’e sevk edildi. Hastanın sevki sonrası acil servis karantinaya alındı.
*
Gaziantep'in İslahiye ilçesinde yüksek ateş şikayeti ile devlet hastanesine götürülen 72 yaşındaki Ö.Y., menenjit hastalığı şüphesiyle Gaziantep’e sevk edildi. Hastanın sevkinin ardından acil servis karantinaya alındı.

İlçeye bağlı Çamlıca Mahallesi’nde oturan Ö.Y. akşam saatlerinde yakınları tarafından yüksek ateş şikayeti ile İslahiye Devlet Hastanesi'ne götürüldü. Acil serviste müdahale edilen Ö.Y. menenjit şüphesiyle Gaziantep Doktor Ersin Aslan Hastanesi'ne sevk edildi.

Hastanın sevkinin ardından acil serviste tedavi gören hastalar dışarıya veya diğer servislere alınırken, acil servis karantinaya alındı.

Görevli personel maske takarak koruyucu kıyafetler giyerken, tedavi için gelen hastalara karantina uygulandığı söylendi. Bazı hastalar menenjit karantinası nedeniyle hastaneye girmeden geri dönerken, bazı hastalar ise riske rağmen tedavi olmak için acil servise girdi. 

Acil servis ile diğer servislerin ilişkileri kesilirken, serviste mikroba karşı dezenfekte çalışmaları başladı. 

~

SON DAKİKA: Cumhurbaşkanı Erdoğan: 15 Temmuz'u unutmamak hepimizin ortak görevidir
*
Cumhurbaşkanı Erdoğan, 15 Temmuz Şehitler Köprüsü'nün Anadolu Yakası girişinde, 15 Temmuz Şehitler Makamı'nın hemen altında bin 500 metrekarelik alana inşa edilen "Hafıza 15 Temmuz Müzesi"nin açılış töreninde konuşma yaptı.
*
Açılışa katılan vatandaşlar Erdoğan'ın konuşmasının başında "İşte ordu, işte komutan" sloganları attı.

Bu akşam "Hafıza 15 Temmuz"u açtıklarını ifade eden Erdoğan, "Gerçi altına bir 'müze' de ilave edilmiş ama müellifine sormam lazım, izin almam lazım." diyerek, müzenin İstanbul'a ve Türkiye'ye hayırlı olmasını diledi.

Bu mekanın şehre kazandırılmasında emeği geçenleri tebrik eden Erdoğan, bu vesileyle bu köprüde şehit olanlar başta olmak üzere tüm şehitlere Allah'tan rahmet, gazilerin her birine sağlıklı, uzun ömürler diledi.


Tarih yazmak kadar yazılan tarihi yeni nesillere doğru bir şekilde aktarmanın da önemli olduğunu vurgulayan Erdoğan, "Bizler, mazisi çağ açıp, çağ kapatan fetihlerle, zaferlerle, Çanakkale, Kut'ül Amare gibi destansı mücadelelerle dolu bir milletiz. Tarih yazan bir millet olarak, tarihimizi kayda geçirme, yaşatma ve gelecek kuşaklara aktarma konusunda maalesef aynı başarıyı gösteremiyoruz." diye konuştu.

"GEÇMİŞİMİZE BAKINCA KUVVET, CESARET, İLHAM ALIRIZ"

Cumhurbaşkanı Erdoğan, bu topraklardaki bin yıllık varlığın sembollerinin dahi olması gerektiği şekilde korunamadığını ifade ederek, sözlerini şöyle sürdürdü:

"Dünyanın en büyük şehitliği olan Çanakkale daha 10-15 yıl öncesine kadar bakımsızlığa terk edilmişti. İktidar olduk, ilk işim önce Çanakkale Şehitliği'ni mamur hale getirmek şehitlerimize yakışır şekilde orayı ele almak oldu. Orası on yıllarca ihmallerin kurbanı olmuştu. Bu millet, Osmanlı arşivlerindeki milyonlarca belgeyi, kilosu 3-5 beş kuruştan hurda kağıt diye satan şuursuz idareciler de gördü. Bunların hangi zihniyet olduğunu biliyorsunuz. Açıklamama gerek var mı?


Milletimize, şanlı tarihini hatırlatacak pek çok eser, belge ve olay maalesef bilinçli bir şekilde geri plana itildi. Oysa kökleri kuruyan bir ağaç, nasıl ayakta duramazsa, mazisi ile bağları zayıflayan milletler de yaşayamaz. Çünkü tarih, bir milletin sadece mazisi değil, istikbalinin de pusulasıdır. Biz geçmişimize bakınca sadece ibret almayız aynı zamana kuvvet alırız, cesaret ve ilham alırız. Bunun için devlet olarak her fırsatta tarihimizle bağlarımızı güçlendirecek insanımıza tarih bilinci aşılayacak projeleri hayata geçirmeye çalışıyoruz. Bilhassa da birilerinin unutturmaya çalıştığı zaferlere, kahramanlıklara hatta dramlara özel önem veriyoruz. Üç sene önce Kut'ül Amare Zaferi'mizin 100. yıl dönümünü bu anlayışla ilk kez kutladık. Malazgirt Zaferi'mizi, Çanakkale Destanı'mızı yine bu bilinçle her sene büyük bir coşkuyla kutluyoruz. Son dönem siyasi tarihimize damga vurmuş 27 Mayıs, 12 Eylül, 28 Şubat gibi utanç sahnelerini de ibret vesikası olarak yine bu anlayışla yeniden hatırlıyor, hatırlatıyoruz." bir sembolü olarak dönüştürüyoruz. Bu yılın sonuna kadar açılışını yapacağız."

Cumhurbaşkanı Recep Tayyip Erdoğan, "15 Temmuz, tıpkı İstiklal Harbimiz gibi Türk milletinin topyekün kıyamıdır, dirilişidir, şahlanışıdır. Açık ve net söylüyorum, Anadolu toprakları o gece bir kez daha bize vatan kılınmıştır. Allah'ın inayeti, milletin direnişi, yüz milyonlarca kardeşimizin duasıyla Türkiye yeniden felaha kavuşmuştur. Milletimiz kanı pahasına bu devletin de bu ülkenin de yegane sahibinin kendisi olduğunu, hür iradesine asla zincir vurdurmayacağını, o gece tüm dünyaya ilan etti." dedi. 

Erdoğan, 27 Mayıs'tan beri adeta merhum Menderes'in, Polatkan'ın, Fatin Rüştü Zorlu'nun yasını tutan Yassıada'yı demokrasi ve özgürlük adası olarak geleceğe taşıyacak bir proje başlattıklarını ve projeyi yıl sonuna bitireceklerini ifade etti. 

Cumhurbaşkanı Erdoğan, "Milletimiz bir daha benzer acılar yaşamasın, Türk siyasetinin üstüne bir daha darbe gölgesi düşmesin diye Yassıada'yı, 27 Mayıs'ın canlı bir şahidine dönüştürüyoruz. Bu önemli projeyi de nasipse yıl sonuna kadar tamamlayacağız." diye konuştu. 


Açılışını yaptıkları "Hafıza 15 Temmuz Müzesi"nin de yine bu hassasiyetlerinin bir ürünü olduğunu dile getiren Erdoğan, 15 Temmuz'un demokrasi mücadelesinin en önemli kırılma anlarından biri olduğunu söyledi. 

Erdoğan, o gece milletin kadını erkeği, genci yaşlısıyla nesiller boyu hatırlanacak büyük bir zafere imza attığını vurgulayarak, "15 Temmuz, tıpkı İstiklal Harbimiz gibi Türk milletinin topyekün kıyamıdır, dirilişidir, şahlanışıdır. Açık ve net söylüyorum, Anadolu toprakları o gece bir kez daha bize vatan kılınmıştır. Allah'ın inayeti, milletin direnişi, yüz milyonlarca kardeşimizin duasıyla Türkiye yeniden felaha kavuşmuştur. Milletimiz kanı pahasına bu devletin de bu ülkenin de yegane sahibinin kendisi olduğunu, hür iradesine asla zincir vurdurmayacağını, o gece tüm dünyaya ilan etti. Siyasi tarihimizin en büyük ihanetlerinden biri, milletimizin fedakarlığı, cesareti ve mücadelesi sayesinde demokrasi zaferine dönüştü. Karanlığın ülkemizin üzerine bir kabus gibi çöktüğü o gecede minarelerden yükselen selalar, aydınlığın ve zaferin müjdeleyicisi oldu." ifadelerini kullandı.

 "BU EMANETE SAHİP ÇIKMAK İSE HEPİMİZİN BOYNUNUN BORCUDUR"

Cumhurbaşkanı Erdoğan, o tarihi gece boyunca gözleri yaşartan, göğsü kabartan birçok kahramanlık hikayesine de şahitlik edildiğini aktararak, konuşmasını şöyle sürdürdü:

"Füze rampalarının girişini engellemek için tırın lastiklerini kesen Polatlılı vatandaşlarımı, yıl boyunca hasadını bekledikleri ürünleri yakarak jetlerin uçuşlarına engel olan Kahramankazan halkını nasıl unutabiliriz? Elinde bayrağı ile tek başına darbecilere kök söktüren hanım kardeşlerimizi, 'Gün vatan müdafaası günüdür' diyerek, tankların üzerine yürüyen gençlerimi nasıl unutabiliriz? Alnı secdede sabaha kadar gözyaşı döken, dua eden pirifanilerimizi, 81 vilayetimizin tamamındaki istiklal kahramanlarımızı nasıl unutabiliriz? Gecenin koyu karanlığını delen selaları, tekbir seslerini nasıl unutabiliriz? Şehit edileceğini bile bile darbecileri engelleyen şeref timsali askerlerimizi, polislerimizi nasıl unutabiliriz? Henüz 17 yaşında körpe bir fidanken babasıyla beraber şehadete yürüyen Abdullah Tayyip Olçok'u nasıl unutabiliriz? O gece FETÖ'cü alçakların şehit ettiği 251 vatandaşımızın her birinin ayrı bir hikayesi var. Sadece bu köprü üzerinde şehit düşen 35 kardeşimizin mücadeleleri, o gece tüm Türkiye sathında yaşanan kahramanlıkların bir özeti gibidir. 15 Temmuz ihaneti ve milletimizin bu ihanete verdiği cevap, bizim için nesilden nesile aktarılması gereken kutlu bir emanettir. Bu emanete sahip çıkmak ise hepimizin boynunun borcudur."


"BURANIN PANZEHİR GÖREVİ GÖRECEĞİNE İNANIYORUM"

Erdoğan, "Merhum Aliya İzzetbegoviç'in vefatından önce Srebrenitsa katliamı için söylediği şu acı sözler, 15 Temmuz konusunda bize de örnek olmalıdır. (Savaşta büyük zulme uğradınız, zalimleri affedip affetmemekte serbestsiniz, ne yaparsanız yapın ama soykırımı unutmayın çünkü unutulan soykırım tekrarlanır.)" dedi.

"15 Temmuz'u unutursak daha büyük acıların, kalleşliklerin yaşanmasına engel olamayız." diyen Erdoğan, şöyle devam etti: 

"Ankara'da başladığımız 15 Temmuz anma programlarını şu anda da 'Hafıza 15 Temmuz' açılışıyla nihayete erdiriyoruz. Bu güzel mekanı bize, milletimize ve tüm insanlığa diğer darbelerle beraber 15 Temmuz'u hatırlatan sembol eserlerden biri olarak görüyorum. Buranın ayrıca FETÖ gibi yapıların gençlerimizi mankurtlaştırma siyasetine karşı panzehir görevi göreceğine inanıyorum. Benzer bir eseri Ankara'da Cumhurbaşkanlığı Külliyesi'nin hemen yanı başında inşa ediyoruz. Öte yandan, yazarlarımızın, sanatçılarımızın, kalem ve kelam erbabımızın da 15 Temmuz'u yaşatma konusunda gerekeni yapacağını düşünüyorum. Sinemadan romana, belgesellerden marşlara kadar 15 Temmuz destanını gelecek kuşaklara taşıyacak nitelikli eserlere imza atmalıyız. 15 Temmuz'u unutmamak ve unutturmamak sanatçısıyla sinemacısıyla öğretmeni, öğrencisi, akademisyeni ile hepimizin ortak görevidir. Bu noktada milletimizin tüm kesimlerinden özel gayret beklediğimi ifade etmek isterim. Bu düşüncelerle bir kez daha 'Hafıza 15 Temmuz'u şehrimize kazandıranlara teşekkür ediyorum, başta Hilmi Bey'e, tüm ekibine teşekkür ediyorum. Hepinize, mühendisine, işçisine varıncaya kadar sevgilerimi, saygılarımı sunuyorum." 


Şehitlere Allah'tan rahmet, gazilere de sağlık, sıhhat ve afiyet dileyen Erdoğan, "Bu dua ve temenniyle Hafıza 15 Temmuz'un İstanbulumuza, ülkemize ilham kaynağı olmasını, hayırlar getirmesini diliyorum." dedi. 

Erdoğan, konuşmasının ardından besmele çekerek katılımcılarla açılış kurdelesini kesti. 

Cumhurbaşkanı Erdoğan, daha sonra Hafıza 15 Temmuz Müzesi'ne gezdi ve bilgi aldı.

Açılış törenine, Sanayi ve Teknoloji Bakanı Mustafa Varank, İçişleri Bakanı Süleyman Soylu, Sağlık Bakanı Fahrettin Koca, Kültür ve Turizm Bakanı Mehmet Nuri Ersoy, Aile, Çalışma ve Sosyal Hizmetler Bakanı Zehra Zümrüt Selçuk, Hazine ve Maliye Bakanı Berat Albayrak, AK Parti Genel Başkan Yardımcısı Fatma Betül Sayan Kaya, AK Parti İzmir Milletvekili Binali Yıldırım, Cumhurbaşkanlığı İletişim Başkanı Prof. Dr. Fahrettin Altun, İstanbul Valisi Ali Yerlikaya, İstanbul Emniyet Müdürü Mustafa Çalışkan, AK Parti İl Başkanı Bayram Şenocak ile bazı sanatçılar ve akademisyenler katıldı.

Erdoğan, müzeden çıkışında vatandaşlarla fotoğraf çektirdi.

~
Adnan Oktar'dan örgütten kaçmak isteyen 'A9 oyunu'
*
Adnan Oktar suç örgütü hakkında hazırlanan iddianamedeki bir itirafçı, Oktar'ın örgütten ayrılmak isteyen kadınlara karşı aldığı önlemi şöyle anlattı: Kadınların deşifre olması ve eğer örgütten kaçarlarsa yaşam alanı bulamamaları için A9 TV'deki dans videolarını kendi isimleriyle internete yüklerdi.
*
Adnan Oktar Suç Örgütü hakkında hazırlanan iddianamedeki tanık anlatımlarına göre, Oktar yapılanması siyasilere baskı için sahte mason belgeleri düzenlemiş, bazı örgüt üyeleri de FETÖL için keşif yapmış.

Hürriyet gazetesinden Elif Altın'ın haberinde, örgütle ilgili savcılık iddianamesine göre, itirafçı Beril Koncagül, Adnan Oktar'ın gözaltına alındığında dini propaganda dozunu artırdığını belirterek şunları söyledi:

“Adliye nezarethanesine konulduğumuzda Didem Ürer, 'Abiden çok müjdeli haberler var, abi burayı Yusuf medresesi olarak görüyor, zaten mehdiyet için cezaevinde olmak çok önemli hepiniz biliyorsunuz' dedi. Mehdinin ikinci kez cezaevine gireceği hususu hep işlenirdi. Didem Ürer'in bunları söylemesinin amacı örgütü diri tutmaktı."

Evrak istedi

İddianamede şika- Didem Üreryetçi ve itirafçıların ifadelerine yer verildi. Şikayetçi Mehmet Ali Bahadır, Adnan Oktar'ın babası mason olan grup mensuplarından babalarıyla ilgili evrak getirmelerini, babalarının kasalarından masonlarla ilgili belge toplamalarını söylediğine şahit olduğunu anlattı. Bahadır, “Bunlardan birinin babası da üstad masondu. Oradan gelen evraklar tahrif edilerek, o tarihte Anavatan Partisi Genel Başkanı olan Mesut Yılmaz ve birçok siyasetçi için sahte masonluk belgesi hazırlandığını biliyorum” dedi.

Operasyon sızdırıldı

İtirafçı Beril Koncagül de Aylin Atmaca'nın 11 Temmuz 2018'deki operasyonu "Bize operasyon planlanıyor" diyerek önceden örgüte bildirdiğini kaydetti. Müşteki A. P. B. de yapılanmadaki genç kızların doğa üstü olaylarla etki altına alınmaya çalışıldığına yönelik tanıklıklarını anlatti.

'Zekeriya Öz çok ilgilendi'

Tanık İrem Turgut da, Ergenekon operasyonu sırasında örgütün Ergenekon'a mağdur olarak müdahil olmak için FETÖ firarisi savcı Zekeriya Öz ile görüşme yapıldığını söyledi. İrem Turgut, Zekeriya Öz'le görüşmeye kendisinin de katıldığını ve Öz'ün kendileriyle çok ilgilendiğini belirtti.

Aylin Atmaca'dan FETÖ için keşif

Müşteki Serdar Öztürk ifadesinde, "Aynı dönemde Adnan Hoca grubuna mensup kadınlardan Aylin Atmaca'nın, FETÖ/PDY Silahlı Terör Örgütü tarafından hedef alınmış kişilerin ev ve iş yerlerinde keşif yaptığını tespit ettim. Çünkü bu kadınların ziyarete gittiği tüm hukukçular ben dahil bi şekilde ya tutuklandı ya da gözaltına alındı" dedi.

Ayrılmak isteyene A9 TV tuzağı

iddianameye göre, itirafçı Bahar Bayraktar, "Adnan Oktar, örgütten ayrılma ihtimali olduğunu düşündüğü kızların A9 TV'de gerçekleştirilen canlı yayınlardaki dans videolarını, kendi isimleriyle internete yüklerdi. Bunun sebebi, kızların deşifre olması ve örgütten kaçarlarsa yaşam alanı bulamamalariydi" dedi.

Fişleme yaptılar

İddianamede, Ece Koç isimli şüphelide ele geçirilen bilgisayarın imaj raporunda, 91 ülkeden 909 kişiye ait isim, e-mail, telefon numarası, adres ve hakkında tutulan not ve takip konusu gibi bilgileri kapsayan liste ortaya çıktı.

Söz konusu listede şahıslarla ilgili 'faydalı', 'olumlu', 'çok olumlu', 'yardimci oluyor', 'kitap çevirdi', 'konferans ayarladı' şeklinde notlar olduğu, şahısların çalıştığı kuruluşlara dair fişleme bilgileri içerdiği tespit edildi.

~
15 Temmuz'da kendisini kurtaran kahramanla buluştu
*
15 Temmuz gecesi Genelkurmay Başkanlığı'nı savunurken ağır yaralanan Musa Akkoç, kendisini hastaneye yetiştiren Seyit Oruç Güney'le üç yıl sonra ilk kez buluştu.
*
Sivas'ta 15 Temmuz Demokrasi ve Milli Birlik Günü nedeniyle 'Neden Hala Yakamızdan Düşmüyorlar' konulu konferans düzenlendi. Konferansta 15 Temmuz gazisi Musa Akkoç, yaralandıktan sonra kendisini hastaneye yetiştiren Sivaslı Seyit Oruç Güney'le buluştu. 

Valilik Ek Binası'nda Aile, Çalışma ve Sosyal Hizmetler İl Müdürlüğü koordinesinde düzenlenen konferansa Sivas Valisi Salih Ayhan, Belediye Başkanı Hilmi Bilgin, 5'inci Piyade Eğitim Tugay Komutanı Tuğgeneral Ömer Ertuğrul Erbakan, il protokolü ve çok sayıda vatandaş katıldı. Programda Prof. Dr. Ebubekir Sofuoğlu tarafından 'Neden Hala Yakamızdan Düşmüyorlar' konulu konferans verildi. 15 Temmuz'un karanlık arka planını tarihten örneklerle anlatan Prof. Dr. Sofuoğlu'nu, davetliler ilgiyle takip etti.

ÜÇ YIL SONRA BULUŞTULAR

Duygu dolu anların yaşandığı programda, konferans öncesinde 15 Temmuz gecesi Genelkurmay Başkanlığı'nı savunurken ağır yaralanarak gazi olan Musa Akkoç, o gece yaşadıklarını anlattı. Yaralandıktan sonra Sivaslı Seyit Oruç Güney'in yardımıyla hastaneye yetiştirilen Akkoç, 3 yıl sonra ilk kez Güney'le bir araya geldi. Gazi Akkoç ile Güney'in buluşmasında, duygu dolu anlar yaşandı. Birbirlerine sarılarak hasret gideren Akkoç ve Güney salondaki katılımcılara da duygusal anlar yaşattı.

~
Sivas'ta kene yapışan kadın, tedavi gördüğü hastanede öldü
*
Sivas'ta, kene yapışmasıyla bulaşan Kırım Kongo Kanamalı Ateşi (KKKA) hastalığı şüphesiyle hastanede tedavi gören Ayşe Akgül (24) hayatını kaybetti.
*
Sivas'ın Yıldızeli ilçesi Sarıyar köyünde oturan Ayşe Akgül'ün, vücuduna iddiaya göre 7 gün önce kene yapıştı. Keneyi aynı gün çıkaran Akgül, bir süre sonra rahatsızlandı.

Yakınları tarafından Yıldızeli Devlet Hastanesi'ne götürülen Akgül, burada yapılan müdahalenin ardından Cumhuriyet Üniversitesi Tıp Fakültesi Hastanesi'ne sevk edildi. KKKA şüphesiyle anesteziyle uyutulup, Yoğun Bakım Ünitesi'nde tedaviye alınan Akgül, burada yapılan tüm müdahalelere rağmen bugün hayatını kaybetti. 

Akgül'ün cenazesi, köyünde toprağa verildi.

~
"Çanakkale ruhuyla vatanımıza sahip çıktık"
*
15 Temmuz gazisi emekli polis memuru Servet Acun, "Biz o gece millet olarak sahaya çıkıp hep birlikte tek yürek olduk. Tıpkı Çanakkale’de olduğu gibi, o ruhla vatanımıza sahip çıktık" dedi.
*

Fetullahçı Terör Örgütü'nün (FETÖ) 15 Temmuz 2016'daki darbe girişimi sırasında İstanbul'da gazi olan Mardinli emekli polis memuru Servet Acun, vatanı korumak için mücadele vermenin gururunu yaşıyor.

Acun, AA muhabirine yaptığı açıklamada, 15 Temmuz'da polis memuru olarak görev yaptığı Sirkeci Polis Merkezi'ndeki mesaisini tamamlayarak evine gittiğini söyledi.

Evde haberlerde köprünün askerlerce kapatıldığını gördüğünü ve o dönem başbakanlık yapan Binali Yıldırım'ın "Bu, bir kalkışmadır." sözünü duyduğunu belirten Acun, abdest alıp eşiyle vedalaştıktan sonra motosikletiyle evden ayrıldığını anlattı.

Esenler ilçesindeki Yüzyıl Köprüsü'nün bulunduğu noktada bir tankın araçların üstünden geçtiğine şahit olduğunu dile getiren Acun, şunları kaydetti:

"Hemen durarak tankın ezip geçtiği insanlara doğru yöneldim. Gördüğüm manzara dehşet vericiydi. Bir kadının ezilmiş vücudunu gördüm, tankın altında kalmış, vücudu parçalanmıştı. El atıp motosikletime kadar götürüp hastaneye yetiştirmeyi düşündüm. Olmadı, kurtaramadık, teyzem şehit olmuştu bile. Sonrasında motosikletime binerek darbeci askerlerin bulunduğu alanlarda halkımıza yardım etmek üzere yola koyuldum. Vatan Emniyet Müdürlüğüne geldiğimde halkımızın yoğunlukla beklediğini ve 'Allahu ekber' sesleriyle burayı inlettiklerini gördüm."


Acun, vatandaşlara darbeci hainlerin nerede olduğunu sorduğunda Saraçhane'den çok kötü haberler geldiğini, hainlerin insanlara ateş ettiğini ve orada hiçbir polisin olmadığını söylediklerinde hızla Saraçhane'ye gittiğini söyledi.

"HAİNLER ŞEHİTLERİ ALMAYA GİTMEMİZE DAHİ İZİN VERMİYORLARDI"

Fevzi Paşa Caddesi'nde motosikletle insanların arsından geçtiğini, sığındığı ağacı siper alarak hainlerle çatışmaya başladığını kaydeden Acun, "Ağacı siper alarak hainleri hedef alıp ateş etmekteydim. Ben sürüklenip ağaca sığındığımda yerde yatan üç şehidin olduğunu gördüm. Hainler şehitleri almaya gitmemize dahi izin vermiyorlardı. Biz öne doğru hamle yaptıkça üzerimize ateş ediyorlardı." ifadelerini kullandı.

Çatışma sırasında aklına eşinin geldiğini ancak aramaya fırsat olmadığı için konuşamadığını belirten Acun, "Öleceğimi düşündüm. Son kez sesini duymak istedim ama eşimi dahi arama fırsatım olmadı, arayamadım." dedi.

Uzun süren çatışmada dizlerinin kanadığını, sağa sola atlayıp mevzi almaya çalıştığında kaburgalarının kırıldığını ve baygınlık geçirince hastaneye götürüldüğünü anlatan Acun, şöyle devam etti:

"Hastanede olduğumda sabah saat 05.00 sıralarıydı, hastanede onlarca yaralı vardı. Çevremdekiler darbecilerin teker teker yakalandıklarını, içimin rahat olması gerektiğini söylediler. Hainlerden korkmuyoruz, her daim hazır nazır bir nefer gibi nöbette bekliyoruz. Rabbim ülkemize, devletimize, milletimize bir daha 15 Temmuz'u yaşatmasın. Hainlere fırsat vermesin.

Ülkemizin yar ve yardımcısı olsun. 15 Temmuz bizden çok şey götürdü, hiçbir insanın o kara geceyi yaşamasını istemiyorum. Biz o gece millet olarak sahaya çıkıp hep birlikte tek yürek olduk. Bir olup birlikte mücadele ettik. Tıpkı Çanakkale’de olduğu gibi o ruhla vatanımıza sahip çıktık."

~
Güver Uçurumu’nda erkek cesedi bulundu
*
Üzerinden kimlik çıkmayan cesedin, yaklaşık 2 aydır bölgede kayıp olarak aranan üniversite öğrencisi Eyyüphan Yıldız'a ait olabileceği belirtiliyor.
*
Antalya'nın Döşemealtı ilçesindeki Güver Uçurumu'nda kimliği belirsiz erkek cesedi bulundu. Cesedin, yaklaşık 2 ay önce kaybolan üniversite öğrencisi Eyyüphan Yıldız’a (20) ait olabileceği belirtildi. Sarp kayalık nedeniyle cesedi kanyondan çıkarma çalışması yarına ertelendi.

Döşemealtı ilçesindeki Güver Uçurumu'nda kimliği belirsiz erkek cesedi bulunduğu ihbarı üzerine polis ekipleri harekete geçti.

Olay yerine gelen polis ekiplerinin haber vermesi üzerine, Afet ve Acil Durum Yönetimi (AFAD) ekipleri öğle saatlerinden itibaren kanyonda cesedi çıkarmak için çalışma başlattı. Uzun süren çalışmalar sonucu cesedin yanına ulaşan ekipler, sarp kayalıklar nedeniyle cansız bedeni yukarıya çıkaramayınca çalışma yarına bırakıldı.


KAYIP ÜNİVERSİTE ÖĞRENCİSİNE AİT OLABİLİR

Üzerinden kimlik çıkmayan cesedin, yaklaşık 2 aydır bölgede kayıp olarak aranan üniversite öğrencisi Eyyüphan Yıldız'a ait olduğundan şüphelenildiği öğrenildi. Haberi duyan baba İhsan Yıldız, ilk uçakla Adana'dan Antalya'ya yola çıktı. 

Macera Kulübü üyesi Selim Selvili ile Murat Şen, kanyon sporu için 13 Temmuz'da kanyona giriş yaptıklarını belirterek, "Yaklaşık 4- 5 saat sonra kanyon tabanında cesedi gördük. Önce halı zannettik, daha sonra yanına vardığımızda ceset olduğunu gördük. Ceset tanınmayacak şekildeydi. Yanında bir şey yoktu. Üstü kil tabakası kaplıydı. Önce jandarmaya haber verdik. Sonra polis bölgesi olduğu için onlara söyledik" dedi.

~
İçişleri Bakanı Soylu: 15 Temmuz'un hesabını misliyle soruyoruz
*
İçişleri Bakanı Süleyman Soylu, Fetullahçı Terör Örgütü (FETÖ) ile mücadelenin sürdüğünü belirterek, "Birileri ısrarla sulandırmaya çalışıyor, yumuşatmaya çalışıyor ama sadece bu yıl FETÖ'ye dönük 9 bin 903 operasyon yaptık. 15 Temmuz'un hesabını misliyle soruyoruz" dedi.
*
İçişleri Bakanı Süleyman Soylu, Ankara'da Gölbaşı Özel Harekat Başkanlığı'nda düzenlenen yemekte, şehit aileleri, gaziler ve yakınlarıyla bir araya geldi.

Bakan Soylu, buradaki konuşmasında, yıllardır bu ülkeyi bölmeye, parçalamaya çalışanlara karşı, suçlu ve teröristle mücadele ederken şehitler verildiğini söyledi.

Türk milletinin daha önce de ihanetler gördüğünü belirten Soylu, ilk kez 15 Temmuz'da devletin üniformasını giyen, ekmeğini yiyen adam müsveddeleri tarafından devletin kalleşçe sırtından vurulduğunu, onların tasmalarını tutan sahiplerinin, ortaklarının, bütün gece kulak kabartıp kendileri açısından iyi bir haber beklediğini dile getirdi. Soylu, şöyle devam etti:

"PKK, iyi bir haber bekledi. Pensilvanya'daki ruh hastası iyi bir haber bekledi. Para verenler, aklı verenler, talimat verenler, akbaba gibi, çakal gibi kenardan seyredenler, iyi bir haber bekledi ancak çok şükür Cenab-ı Allah o geceyi onlara karanlık, 82 milyon aziz milletimize ise aydınlık kılmıştır." 

Soylu, 15 Temmuz'u konuşurken kullanacakları dilin, acizlik ve hüzün dili olmadığını, azamet ve zafer dili olacağını ifade etti.

Cumhurbaşkanı Recep Tayyip Erdoğan'ın "Çıkın" demesiyle sokağa çıktıklarını belirten Soylu, şunları söyledi:

"Sokağa çıktık ve üç, beş tankla, iki, üç uçakla bu ülkeyi teslim alacaklarını düşünenleri, Allah nasip etti 7 saatte ezdik geçtik. Türkiye genelindeki 251 şehidin beşte birini, 51 kardeşimizi biz sadece bu mekanda şehit verdik. Türkiye genelinde 2 bin 331, şu mekanda 32 gazimiz oldu. Buraya saldırdılar, bombaladılar, yıktılar ama teslim alamadılar. Gördünüz, işte yeniden yaptık." 

"O GECENİN HAİNLERİ, BUGÜN HALA MAHKEMEDE İLERİ GERİ KONUŞUYORLAR"

Bakan Soylu, 15 Temmuz gecesinden üzgün çıktıklarını ama boynu bükük çıkmadıklarını vurgulayarak şunları kaydetti:

"O gecenin hainleri, bugün hala mahkemede ileri geri konuşuyorlar. Çünkü hala o gece nasıl büyük bir duvara tosladıklarını anlamadılar. Nasıl alçakça kandırıldıklarını, nasıl bir devlete ve nasıl bir millete silah çektiklerini hala anlamadılar. Sosyal medyadaki tetikçileri hala boylarından büyük laflar ediyorlar. Çünkü artık ne ahlakları, ne onurları, ne insan olarak itibarları kaldı. 'Vatansız serseriler' olarak oradan oraya savruluyorlar. Şunu herkesin bilmesini isterim ki 15 Temmuz'da sadece ihaneti bastırıp, gidip evimizde oturmadık. O gece verilen emekleri heba etmedik. Türkiye o geceden sonra Sayın Cumhurbaşkanımızın liderliğinde ülkenin bütün hasımlarını, bütün problemlerini karşısına alıp tek tek çözmeye başlamıştır. Bütün terör örgütlerini, PKK'yı, FETÖ'yü, DEAŞ'ı, aşırı sol terör örgütlerini tek bir yapı olarak gördük ve ezmeye başladık. 15 Temmuz'dan itibaren tüm terör örgütlerine yönelik 324 bin 243 operasyon gerçekleştirdik. Yine tüm terör örgütlerine yönelik 69 bin 496 tutuklama yaptık, 5 bin 778 teröristi etkisiz hale getirdik."

PKK'nın da FETÖ'nün de üstüne basılmış böcek gibi debelendiğini söyleyen Soylu, "DHKP-C'de üst düzey yönetici kadrosunda hemen hemen kimse kalmadı. DEAŞ'a karşı teyakkuzumuz hala sürüyor. Birileri ısrarla sulandırmaya çalışıyor, yumuşatmaya çalışıyor ama sadece bu yıl FETÖ'ye dönük 9 bin 903 operasyon yaptık. 15 Temmuz'un hesabını misliyle soruyoruz" ifadesini kullandı.

15 Temmuz'dan çıkarılan derslerle hem Türkiye'nin yönetim yapısında büyük bir değişime gittiklerine hem de İçişleri Bakanlığının yapısında, kolluk birimlerinin etkinliğini ve koordinasyonunu artıracak önemli değişikliklere imza attıklarına işaret eden Soylu, şunları kaydetti:

"Türkiye bugün küresel uyuşturucu ticaretiyle mücadele etmektedir. Türkiye bugün terörle mücadele etmektedir. Türkiye bugün düzensiz göçle mücadele etmektedir. Aynı zamanda kitlesel göçü yönetmekte, Ortadoğu'ya barış ve huzur gelmesi için her çabayı ortaya koymakta ve bir yandan da doğu Akdeniz'deki haklarını müdafaa etmektedir. Şunu herkesin bilmesini isterim, 15 Temmuz, sadece Türkiye'ye ve Türkiye'nin istikrarına karşı yapılmış bir iş değildir. 15 Temmuz, dünyada zulmün iktidarının devamı için Ortadoğu'da kimsenin yüzünün gülmemesi, kimsenin umudu olmaması için yapılmış bir iştir. İşte o gece bu gazi mekanda şehit olan, gazi olan kardeşlerimiz, böyle bir meseleye vaziyet etmiştir. Onlar için edilen dualar sadece Türkçe değildir. Onlar için dökülen gözyaşı, sadece bu ülkenin içinden, akrabalarından tanıdıklarından dökülüyor değildir."

15 Temmuz anmalarıyla ilgili çatlak sesler duyduklarını belirten Soylu, "Rahatsız olanlar, fazla görenler, işi hafifletmek, mümkünse unutturmak isteyenler var. 1960 darbesini unutturdular, sonra 1971'i gördük. 71'i unutturdular, bütün acılarıyla beraber 1980'i gördük. 1980'i unutturdular, 28 Şubat'ı gördük. Önce acıyı unutturuyorlar, sonra aynısını tekrarlıyorlar" diye konuştu.

Onun için 15 Temmuz'u unutmayacaklarını ve unutturmayacaklarının altını çizen Bakan Soylu, şunları kaydetti:

"Çocuklarımıza, bizden sonrakilere tüm detaylarıyla her yıl daha büyük bir gayretle anlatmak zorundayız. Bu ülke ihanetlerden çok çekmiştir. Bir gecelik ihanetlerden, eşkıyalıklardan çok çekmiştir. 2023'ü, 2053'ü ve 2071'i hedefleyen Türkiye'nin geleceğinde artık bu işlerin yeri yoktur. 15 Temmuz gecesi millet bu kapıyı ebediyen kapatmıştır. Her 15 Temmuz yıl dönümünde kilidi kontrol etmek, mümkünse biraz daha perçinlemek, bu ülkenin geleceği için şarttır. Biz güçlü Türkiye hedefinden bir milim bile ayrılmış değiliz. Terörü, adı ne olursa olsun, kaynağı ne olursa olsun bu topraklarda sıfırlamaya ve Türkiye'yi dünyanın en güvenli ülkesi yapmaya kararlıyız. Asayiş noktasında, şehir güvenliği noktasında da aynı hassasiyete sahibiz."

Hiç kimsenin kurumları yıpratmasına, adımlarına çelme takmasına, milletin moralini bozmasına, şevkini kırmasına müsaade etmeyeceklerini aktaran Soylu, emniyet teşkilatının, bütün personelleriyle bir bütün olduğunu ve 174 yıldır bu millete hizmet eden bu teşkilatın, daha çok büyük başarılara imza atacağını ifade etti.

"BİZ ONLARIN BIRAKTIĞI EMANETİ ASLA UNUTAMAYIZ"

Türkiye bugün uyuşturucuya karşı dünyanın ciddi mücadelesini veren bir ülke olduğuna dikkati çeken Soylu, şöyle devam etti:

"Hem kendi gençlerimizin geleceği için hem terörün buradan beslenmemesi için hem de dünya gençliği için büyük mücadele içindeyiz. Aynı şekilde trafikte ölüm oranlarını önemli ölçüde aşağıya çektik. Büyük bir gayretin içindeyiz. İşte bütün bunlar, bütün bu çaba, 15 Temmuz'da aziz milletimizin, şehitlerimizin ve gazilerimizin o gece ortaya koyduğu duruşun ve fedakarlığın üzerine bina edilmiş işlerdir. O geceki ruhtan aldığımız güçle yaptığımız işlerdir. İnşallah o günden sonra olduğu gibi bundan sonra da bu gayretimiz, bu teyakkuzumuz ve geleceğe dair attığımız bu adımlar devam edecektir. Bu yolun hiçbir adımında Gölbaşı Özel Harekat ve Havacılık Dairesi Başkanlıklarımızda verilen şanlı mücadele, o gecenin şehitleri ve gazileri, ter ve kan dökenleri unutulmayacaktır. Allah onlardan razı olsun. Biz onların bıraktığı emaneti asla unutamayız."

İçişleri Bakanı Soylu, konuşmasının sonunda 15 Temmuz'da şehit olanların isimlerini tek tek okudu.

İsimleri okurken duygulanan Süleyman Soylu, "Allah bizi onlara mahcup etmesin inşallah" dedi.

"TÜRK POLİS TEŞKİLATI GÜCÜNÜ DAİMA MİLLETTEN ALIYOR"

Emniyet Genel Müdürü Celal Uzunkaya da Türk Polis Teşkilatının gücünü daima milletten aldığını belirterek, "Daima seçilmiş meşru otoritenin emrinde 'İnsanı yaşat ki devlet yaşasın.' ilkesiyle temel hak ve özgürlüklere saygılı, hukukun üstünlüğünü ilke edinmiş, teknolojik gelişmelere açık, şeffaf ve hesap verebilir bir yönetim anlayışını kendisine düstur edinmiştir" diye konuştu.

Türk Polis Teşkilatının, vatan, bayrak, cumhuriyet ve vazife uğruna seve seve canını feda etmekten asla çekinmediğini vurgulayan Uzunkaya, şunları kaydetti:

"Milletimizin yeniden diriliş mücadelesi verdiği 15 Temmuz hain darbe girişiminde 'vatan namustur' diyerek vatan uğruna en kıymetli varlıkları olan canlarını seve seve feda eden 251 şehidimiz bizlere vatan sevgisinin ne denli yüksek bedelli olduğunu da bir kez daha göstermişlerdir. Milletimizin ortaya koyduğu bu destansı kahramanlıkta Türk Polis Teşkilatı da milletinin yanında ve meşru otoritenin emrinde net ve kararlı bir şekilde yer almış, ülkemizin her tarafında hainlere karşı kahramanca mücadele etmiş ve bu mücadelede 63 şehit ve 283 gazisiyle çok büyük bir görev ve rol üstlenmiştir.

Bugün burada, tüm sevdiklerini geride bırakarak kanlarını ve canlarını vatan için feda eden tüm şehitlerimizin manevi huzurunda söz veriyoruz. Türk Polis Teşkilatı ülkemizin bekası ve milletin istikbali için yine milletimizden ve onun şanlı tarihinden aldığı güç ve sarsılmaz imanla ülkemizin huzurunu bozmaya ve güvenliğini sarsmaya yeltenen tüm şer odaklarına, onların taşeron örgütlerine ve arkalarındaki dahili ve harici karanlık güçlere ve mahfillere karşı canı ve kanı pahasına kararlı, azimli ve onurlu mücadelesini sürdürmeye devam edecektir."

~

CHP'li başkana 15 Temmuz darbe girişimini övgüden gözaltı
*
Tekirdağ'da CHP Muratlı Gençlik Kolları Başkanı Onur Eser, 15 Temmuz darbe girişimini övdüğü iddiasıyla gözaltına alındı.
*
CHP Muratlı Gençlik Kolları Başkanı Onur Eser, sosyal medya hesabı üzerinden Fetullahçı Terör Örgütü'nün (FETÖ) 15 Temmuz darbe girişimini övdüğü iddiasıyla gözaltına alındı.

Alınan bilgiye göre, Muratlı Emniyet Müdürlüğü ekipleri, Eser'in sosyal medyadan FETÖ'nün 15 Temmuz darbe girişimini övücü paylaşımlar yaptığı ihbarı üzerine çalışma başlattı. 

Eser, "suç ve suçluyu övmek" suçundan gözaltına aldı. Şüphelinin emniyetteki işlemleri sürüyor.

~
Eyüpsultan'da hafriyat kamyonu devrildi
*
İstanbul'un Eyüpsultan ilçesinde, hafriyat kamyonunun devrilmesi sonucu şoför ağır yaralandı. Kaza nedeniyle İstanbul Havalimanı istikametinde trafik yoğunluğu oluştu.
*
İstanbul'un Eyüpsultan ilçesi Göktürk mevkiinde seyir halindeki bir hafriyat kamyonu şoförü, aniden duran taksiye çarpmamak için manevra yaptı.

Ancak sürücüsünün direksiyon hakimiyetini kaybettiği hafriyat kamyonu devrildi.

Ağır yaralanan şoför hastaneye kaldırıldı. Kaza nedeniyle İstanbul Havalimanı istikametinde trafik yoğunluğu oluştu.

~
Cumhurbaşkanı Erdoğan'dan S-400 mesajı: Hedefimiz Rusya ile ortak üretim yapmak
*
Ankara Emniyet Müdürlüğü'nün yeni binasının açılış töreninde konuşan Cumhurbaşkanı Erdoğan, Rusya'dan S-400 alımıyla ilgili olarak, "S-400'lerimizi almaya başladık. Alamazlar dediler, onları bir yerlere yerleştiremez dediler. Almanız doğru olmaz dediler. Hedef ortak üretimi Rusya ile beraber yapmak" dedi.
*
Cumhurbaşkanı Recep Tayyip Erdoğan, Ankara Emniyet Müdürlüğü'nün yeni binasının açılış töreninde konuştu.

Erdoğan'ın açıklamalarından öne çıkanlar şöyle: 

"Ankara'nın dört bir yanında polislerimiz darbecilere karşı aslanlar gibi mücadele etti. Özel harekatçılarımız darbecilere kök söktürdü. 15 Temmuz gecesi darbecilerin hedef tahtasına koyduğu kurumlardan ilki emniyet teşkilatıydı. Ortaya çıkan her görüntü, her kayıt o gece yaşanan vahşetin boyutlarını tekrar hatırlatıyor.  Kendi meslektaşlarına karşı vurun, öldürün diyecek kadar kin bürümüştü. Acımasızca şehit ettikleri sivilleri yerde sürükleyecek bir de utanmadan fotoğraflarını çekecek kadar insanlıktan çıkmışlardı. Ankara Emniyetimiz de bu kinden nasibini aldı. Bu bina oluşan tahribat sebebiyle artık kullanılamaz hale gelmişti. Sakalımızı kestiler ama kesilen sakal çok daha gür bitti. Biz ise onların kollarını kestik. Kolay kolay bir daha ayağa kalkamayacaklar.  

"BU MİLLETE DİZ ÇÖKTÜREMEYECEKLER"

Selçuklu mimarisi ile akıllı bir bina inşa ettik. Bu bina polisiyle, istihbaratçısıyla askeriyle siviliyle 15 Temmuz'da verilen mücadelenin destansı sembolüdür. Türk demokrasinin kazanımlarına sahip çıkan kurumlarımız olduğu müddetçe kimse bu millete diz çöktüremeyecektir. Toplam 251 vatandaşımızı şehit verdik. Sadece Ankara Emniyet Müdürlüğü çevresinde 10 kardeşimiz şehadete yürüdü. Türkiye dün olduğu gibi bugün de şehit ve gazilerin sayesinde dimdik ayaktadır. 

"HEDEF RUSYA İLE ORTAK ÜRETİM YAPMAK"

S-400'lerimizi almaya başladık. Alamazlar dediler, onları bir yerlere yerleştiremez dediler. Almanız doğru olmaz dediler. Bugün itibariyle 8. uçak da geldi. Nisan 2020'de son noktayı koyuyoruz. Hava savunma sistemlerinde dünyada sayılı ülkelerden biri haline geliyoruz. Hedef ortak üretimi Rusya ile beraber yapmak. 

"FETÖ'YÜ BÜYÜTEN HATALARIN ORTADAN KALDIRILMASI ŞARTTIR"

FETÖ 1970'lerden beri devletle millet arasındaki fay hatlarından topluma sirayet etmiştir. FETÖ'yü besleyen ve büyüten hataların tamamen ortadan kaldırılması şarttır. Adalet, liyakat hukuk ve demokrasi sütunları üzerinde yükselen yapıyı çökertebilecek hiçbir sinsi güç yoktur. Biz de devlet millet arasındaki bağları yeniden tahkim ediyoruz. Hiçbir vatandaşımızın kendini dışlanmış hissetmeyeceği, kuşatıcı bir sistemi ülkemize kazandırmanın gayretindeyiz. Cumhurbaşkanlığı hükümet sistemi bu yönde atılmış en büyük adımdır."

~
Almanya'da cami saldırısı
*
Almanya'nın Köln kentindeki Chorweiler Camisi'ne giren saldırganlar, hizmet binasına zarar verdi, yardım kutularını kırdı.
*
Almanya'nın Köln kentinde bir camiye giren kimliği belirsiz kişilerce hizmet binasına zarar verildi, yardım kutuları kırıldı.

Diyanet İşleri Türk İslam Birliğine bağlı Chorweiler Camisi'ne giren 3 kişi camiye maddi zarar verdi.

Güvenlik kamerasının kaydettiği saldırganlar yönetim odası ve hizmet binasına zarar verdi, yardım kutularını kırıp kaçtı.

Saldırıyla ilgili soruşturma başlatıldı.

~
Güney Afrika'da silahlı saldırılar: 43 ölü
*
Güney Afrika'nın Cape Town kentinde hafta sonundan bu yana düzenlenen silahlı saldırılarda 43 kişinin hayatını kaybettiği bildirildi.
*
Ülke basınının polis kaynaklarına dayandırdığı haberlerinde, Cape Town'da hafta sonundan bu yana kimliği belirsiz silahlı kişilerce saldırılar gerçekleştirildi.

Saldırılarda 43 kişi yaşamını yitirdi, çok sayıda kişi de yaralandı. Yaralılar bölgedeki hastanelere kaldırıldı. 

Olayla ilgili 143 kişi gözaltına alındı. Cape Town'un Philippi bölgesinde geçen hafta düzenlenen silahlı saldırıda 13 kişi hayatını kaybetmişti. 

~
Trump, Esper'in Savunma Bakanı adaylığını Senato'ya gönderdi
*
Beyaz Saray'ın, ABD Başkanı Donald Trump tarafından savunma bakanlığına aday gösterilen Mark Esper'in adaylığını Senato'ya resmen gönderdiği bildirildi.
*
Beyaz Saray'dan yapılan yazılı açıklamada, Esper'in resmi adaylık başvurusunun Senato'ya gönderildiği kaydedildi.

Esper'in bakan adaylığının onay sürecinde önce komitede, daha sonra da Senato Genel Kurulunda oylanması bekleniyor. Esper, yeterli evet oyunu alması durumunda ABD'nin yeni savunma bakanı olacak.

ABD'nin eski Savunma Bakanı James Mattis'in ocak ayında görevinden ayrılmasının ardından Patrick Shanahan, yaklaşık 7 ay boyunca bakanlık görevini vekaleten yürütmüştü.

Trump, 18 Haziran'da Shanahan'in "savunma bakanı adaylığından" geri çekildiğini duyurmuş, Shanahan ise kararın "ailevi sebeplerle" ilgili olduğunu açıklamıştı.

~

Morityus, İngiltere'nin kontrolündeki Chagos Takımadaları'nı alıyor
*
Morityus'un, İngiltere'nin Hint Okyanusu'nda bulunan Chagos Takımadaları'nın kendi yönetimlerine geçmesi kararını aldığı bildirildi.
*
Yerel basındaki haberlere göre, Morityus yönetimi başkent Port Louis'teki Ulusal Meclisinde gerçekleştirdiği özel oturum ile Chagos Takımadaları'nın kendi hakimiyetine geçmesini parlamentonun onayına sundu.

Chagos Takımadaları yöneticilerinin de hazır bulunduğu oturumda, takımadaların Morityus'un hükümranlığına geçmesi oy birliği ile kabul edildi.

Ulusal Meclisin bu kararı, Chagos'u elinde bulunduran İngiltere'nin ve takımadalar içerisinde İngiltere'den kiraladığı Diego Garcia'da stratejik askeri üssü bulunan ABD'nin baskılarına rağmen uluslararası toplumun desteğiyle aldığı belirtiliyor.

Uluslararası Adalet Divanı 25 Şubat Pazartesi günü, İngiltere'nin Hint Okyanusu'nda bulunan Chagos Takımadaları'nı Morityus'a iade etmesini tavsiye etmişti. 

BM Genel Kurulu da 22 Mayıs'ta, İngiltere'den takımadaların kontrolünü 6 ay içinde bırakarak burayı ada devleti Morityus'a devretmesini talep etmişti.

Bu yıl yapılması planlanan genel seçimlerin yapılmasıyla Chagoslular artık Morityus meclisinde temsil edilecek. 

HİNT OKYANUSU'NDAKİ ADA ÜLKESİ MORİTYUS CUMHURİYETİ

Hint Okyanusu'ndaki ada ülkelerinden olan Morityus Cumhuriyeti, 1598'de Hollanda, 1715'te Fransa sömürgesi oldu. Morityus 1814'teki Paris Anlaşması ile İngiltere hakimiyetine girdi. Yaklaşık 150 yıl bu adaları sömüren İngiltere, Birleşmiş Milletlerin (BM) baskısıyla 1968'de Morityus'a bağımsızlığını vermeden 3 yıl önce, Chagos Takımadaları'nı ülkeden ayırarak elinde tuttu.

Chagos'un yanı sıra Aldabra, Farquhar ve Desroche adalarını da Şeyseller'den ayıran İngiltere, söz konusu adaları 1965'te İngiliz Hint Okyanusu Bölgesi'nin (İHOB) parçası ilan etti. Şeyseller'den ayırdığı adaları daha sonra geri vermek zorunda kalsa da İngiltere toplam 2 bin 300 adacığın bulunduğu İHOB ile Hint alt kıtasının güneyinde varlığını sürdürdü.

İngiltere, İHOB içerisindeki Chagos Takımadaları'nın en büyüğü olan mercan ada Diego Garcia'yı 1966'da müttefiki ABD'ye 50 yıllığına kiraladı. 

OKYANUSUN TAM ORTASINDA STRATEJİK BİR ABD ÜSSÜ

ABD'nin hemen büyük bir deniz ve hava askeri üssü inşa etmeye başladığı Diego Garcia ile Chagos Takımadaları'nda yaşayan yaklaşık 2 bin kişi, 1967-1973 yıllarında zorla bölgeden çıkarıldı. Adaya turistlerin ve medya mensuplarının girişi de yasaklandı.

Diego Garcia Deniz Kuvvetleri Destek Tesisi adıyla 1977'de açılan askeri üste, büyük askeri kargo uçaklarının kullanabileceği 3 bin 600 metrelik bir pist, ABD donanmasından 2 uçak gemisinin aynı anda demirleyebileceği bir de liman bulunuyor.

Hindistan, Endonezya ve Madagaskar üçgeninde bulunan Diego Garcia'dan en yakındaki karaya deniz yoluyla gitmek en fazla 2 gün sürüyor. 

Hint Okyanusu'nun diğer bölgelerinde sıklıkla meydana gelen kasırga ve tufanların görülmediği Chagos Takımadaları, uçuş için elverişli hava koşullarına sahip bulunuyor.

~

ABD Temsilciler Meclisi'nden Suudi Arabistan'ı hedef alan iki tasarı
*
ABD Temsilciler Meclisi, Cemal Kaşıkçı cinayetinin sorumlularının açığa çıkarılmasının talep edildiği ve ayrıca Suudi Arabistan'ın insan hakları ihlallerinin kınandığı iki tasarıya imza attı.
*
Temsilciler Meclisi Genel Kurulunda yapılan iki ayrı oylamada vekiller, Suudi yönetimini hedef aldı.

Aynı zamanda Washington Post gazetesi yazarı olan Suudi gazeteci Cemal Kaşıkçı'nın katledilmesinde sorumluluğu olan veya ölüm emrini verenlerin açığa çıkarılmasını talep eden yasa tasarısı 7 hayır oyuna karşı 405 evet oyu ile kabul edildi.

Demokrat vekil Tom Malinowski'nin sunduğu ve "Suudi Arabistan İnsan Hakları ve Sorumluluk Yasası" başlığıyla kabul edilen tasarıda, yasalaşması halinde ABD Ulusal İstihbarat Direktörlüğünün söz konusu cinayetin sorumlularını kamuya açık şekilde ifşa etmesini ve bu kişilere vize yasağı uygulanmasını talep ediliyor.

Söz konusu tasarının Cumhuriyetçilerin çoğunlukta olduğu Senatoda da kabul edilmesinin ise zor olduğu belirtiliyor.

Öte yandan Temsilciler Meclisi, ayrı bir oylama ile Suudi Arabistan'ın bazı kadın aktivistleri hapsetmesini kınayan bir karar tasarısını kabul etti.

ABD Kongresi daha önce Kaşıkçı cinayetinden Suudi Veliaht Prensi Muhammed bin Selman'ın (MBS) sorumlu olup olmadığının açıkça ortaya konulmasını talep eden bir tasarıyı ABD Başkanı Donald Trump'ın masasına göndermiş, ancak Trump yasal olarak cevap vermesi gereken 120 günlük sürede Kongreye bu konuda bir bildirim yapmamıştı.

Öte yandan ABD Senatosu, Kaşıkçı cinayetinden MBS'nin sorumlu olduğunu kabul eden bir karar tasarısını kabul etmiş, böylece söz konusu cinayetten dolayı MBS'yi açıkça suçlamıştı.

Trump ayrıca ABD'nin Yemen'de devam eden savaşta Suudi Arabistan'a verdiği askeri desteği kesmesini öngören bir yasa tasarısını nisan ayında veto etmişti.

~
Endonezya'nın Bali adasında 5,7 büyüklüğünde deprem
*
Endonezya'nın Bali adasında 5,7 büyüklüğünde deprem kaydedildi.
*
Avrupa-Akdeniz Sismoloji Merkezinin (EMSC) yaptığı açıklamada, bu sabah yerel saatle 08.00 civarında turistik adanın güney batısında sarsıntı yaşandığı bildirildi.

Sarsıntının büyüklüğünü ilk olarak 6,2 şeklinde duyuran EMSC, daha sonra bu veriyi 5,7 şeklinde güncelledi.

Denizin 100 kilometre derinliğinde meydana geldiği kaydedilen depremin merkez üssünün kıyı kenti Denpasar'ın 102 kilometre güney batısı olduğu ifade edildi.

Sarsıntının hissedildiği bölgelerde turistler panik yaşarken herhangi bir can kaybı yaşanmadı.

~
Yunanistan göçmenlerin Türkiye'ye iadesini hızlandırmak istiyor
*
Yunanistan'da göçmen meselesini gündemine alan yeni hükümet, Türkiye-Avrupa Birliği arasındaki göçmen mutabakatını tamamen uygulamaya koyarak, göçmenlerin Türkiye'ye iadesini hızlandırmayı planlıyor.
*
Yunanistan'da Partisi Yeni Demokrasi (ND) tek başına iktidara gelen Başbakan Kiriakos Miçotakis, göç konusuna ilişkin bir dizi toplantı gerçekleştirdi. 

Önce AB Komisyonunun Göç, İçişleri ve Vatandaşlıktan sorumlu üyesi Dimitris Avramopoulos ile bir araya gelen Miçotakis, daha sonra Kamu Güvenliği Bakanı Mihalis Hrisohoidis, Göç Politikalarından sorumlu Bakan Vekili Yorgos Kumuçakos ve Gemicilik ve Denizcilik Bakanı Yannis Plakiotakis'in aralarında bulunduğu heyet ile toplantı düzenledi. 

Başbakanlık tarafından görüşmelere ilişkin yapılan açıklamaya göre, toplantıda göçmen sorunu hakkında 6 maddelik öncelik listesi oluşturuldu. 

Hükümetin, Avrupa sınır koruma ajansı FRONTEX ile iş birliği ve Yunan Sahil Güvenlik imkanlarını artırarak, Ege Denizi'ndeki devriyeleri sıklaştırılmasına karar verildi. 

Açıklamada, göçmen mutabakatının tam olarak uygulanmasıyla Yunan adalarında tutulan göçmenlerin iltica işlemlerinin ve sığınma hakkı alamayan göçmenlerin Türkiye'ye iadelerinin hızlandırılmasının hedeflendiği belirtildi. 

Öte yandan, başta sahipsiz göçmen çocuklar ve hassas grupların yaşam şartlarının iyileştirilmesinin yanı sıra Sisam (Samos) Adası'ndaki kapasitesi yetersiz kalan mülteci kampını yeniden düzenleme çalışmalarının hızlandırılması kararlaştırıldı. 

15 BİN GÖÇMEN ZORLU KOŞULLARDA YAŞIYOR

Sivil toplum örgütlerine göre, yaklaşık 15 bin göçmen, Midilli, Sakız, Sisam gibi adaların bulunduğu noktalarda zor yaşam koşulları altında tutuluyor.

Yunanistan'da iltica hizmetlerinin yetersizliği ve uzun bürokratik süreçler nedeniyle, yeni gelen bir göçmenin ilk iltica mülakatına girebilmesi için bir yılı aşkın süre beklemesi gerekiyor.

Ülkede bulunan toplam mülteci sayısının 70 binin üzerinde olduğu belirtiliyor. Türkiye-AB mutabakatının üzerinden geçen 2,5 yıllık sürede, iade edilen göçmenlerin sayısı yaklaşık 2 bin oldu. 

~
Sudan'da taraflar "siyasi bildiriye" imza attı
*
Sudan'da iktidardaki askeri konsey ile muhalif gruplardan oluşan ittifak, ay başında üzerinde uzlaşmaya varılan "siyasi bildiriyi" imzaladı. "Anayasal bildiri"nin ise cuma günü imzalanması bekleniyor.
*
"Siyasi bildiri"nin imzalanması Sudan'da aylardır süren tıkanıklığın aşıldığını gösteriyor. Demokrasiye geçiş sürecinin başlaması yolunda önemli bir adım oluşturuyor. 

Sudan, Devlet Başkanı Ömer Beşir'in askeri darbeyle devrilmesinin ardından siyasi karışıklık içinde. İktidara el koyan askeri konsey ile muhalifler, demokrasiye nasıl geçileceği konusunda uzun süre anlaşmazlık yaşadı. 

İki taraf ay başında, ülkenin üç yıldan uzun bir süre iki tarafın da temsil edildiği ortak bir konsey tarafından yönetilmesi konusunda anlaştı. 

Muhalefetin, seçime kadar ülkeyi yönetecek kabinede de temsil edilmesi konusunda görüş birliğine varıldı. 

Demokrasiye geçişi düzenleyen anlaşma iki belgeden oluşacak. İlki olan "siyasi bildiri" son şekli verildikten sonra dün akşam Afrikalı arabulucuların nezaretinde taraflar tarafından törenle imzalandı. 

"Anayasal bildirge"nin ise birkaç gün içinde muhtemelen cuma günü imzalanması bekleniyor.

~
İran: Savunma yapımız kırmızı çizgimizdir
*
İran Cumhurbaşkanlığı Ofisi Başkanı Mahmud Vaizi, savunma yapılarının "kırmızı çizgileri" olduğunu ve bu konuda müzakere etmeyeceklerini söyledi.
*
İranlı Öğrenciler Haber Ajansına (ISNA) göre, başkent Tahran'daki kabine toplantısı sonrası basın mensuplarına konuşan Vaizi, ABD Dışişleri Bakanı Mike Pompeo'nun "İranlılar füze programlarıyla ilgili müzakere yapmaya hazır" sözlerine cevap verdi. 

Vaizi, "Savunma yapımız kırmızı çizgimizdir. Daha önce defalarca bu konuda müzakere etmeyeceğimizi söyledik" dedi.

Washington yönetiminden bugüne kadar birçok kez birbirine zıt açıklamalar geldiğini, fakat Donald Trump hükümeti döneminde bu durumun zirveye çıktığını belirten Vaizi, yaptırımlardan vazgeçmesi durumunda ABD için 5+1 konseptinde bir fırsatın mümkün olduğunu ifade etti.

İran Dışişleri Bakanı Muhammed Cevad Zarif dün Batı medyasına verdiği bir mülakatta, balistik füze programının da müzakere edilip edilemeyeceğine ilişkin soruya, "Hazır olduğumuz konudan başlayalım, balistik füze konusunu tartışma ihtiyacı duyarsak ne yapabileceğimize bakalım ancak ABD füzeler hakkında konuşmak istiyorsa önce bölgedeki bazı ülkelere füze dahil çeşitli silahlar satmayı durdursun" cevabını vermişti.

ABD Dışişleri Bakanı Pompeo ise dün Beyaz Saray'daki kabine toplantısında, "İranlılar ilk kez füze programlarıyla ilgili olarak müzakere yapmaya hazır olduklarını söylediler" açıklamasını yapmıştı.

İran Dışişleri Bakanlığı Sözcüsü Abbas Musevi de bugün Twitter hesabından paylaştığı mesajında, İran Dışişleri Bakanı Zarif'in balistik füze programıyla ilgili yaptığı açıklamanın müzakereye hazırlık anlamına gelmediğini ifade etmişti.

~
Almanya'da yeni savunma bakanı mazbatasını aldı
*
Almanya'da Hristiyan Demokrat Birlik Partisi (CDU) Genel Başkanı Annegret Kramp Karrenbauer yeni Savunma Bakanı oldu.
*
Bellevue Sarayı'nda düzenlenen törenle mazbatasını Cumhurbaşkanlığına vekalet eden Berlin Eyalet Başbakanı ve Federal Konsey Başkan Yardımcısı Michael Müller'den alan CDU Genel Başkanı Karrenbauer, görevine resmen başladı.

Aynı törende, AB Komisyonu Başkanı olan Ursula von der Leyen'e de Savunma Bakanlığından azil belgesi verildi.

Törende hazır bulunan Almanya Başbakanı Angela Merkel'in titreme nöbeti geçirmemesi için burada da sandalyeli önlem alındı.

Merkel, von der Leyen ve yeni Savunma Bakanı Karrenbauer töreni sandalyede oturarak takip etti.

2017 yılının Eylül ayındaki seçimin ardından ancak 6 ay sonra kurulabilen koalisyon hükümetinde bugüne kadar geçen 16 aylık zamanda iki bakan değiştirilmiş oldu.

Adalet Bakanı Katarina Barley'in Avrupa Parlamentosuna seçilmesi sonrası yeni Bakan Christine Lambrecht oldu.

Ursula von der Leyen'in AB Komisyonu Başkanlığına seçilmesinin ardından da CDU lideri Annegret Kramp Karrenbauer, Almanya'nın yeni Savunma Bakanı oldu.

Karrenbauer daha önce kabineye girmeyeceğini açıkladığı için bu tercih Almanya'da sürpriz olarak nitelendirildi.

~
Suudi Arabistan Husilere ait bir İHA'yı düşürdü
*
Suudi Arabistan öncülüğündeki koalisyon güçleri, Yemen'deki Husiler tarafından Suudi Arabistan'ın güneyine gönderilen bir insansız hava aracının (İHA) etkisiz hale getirildiğini açıkladı.
*
Arap Koalisyonu Sözcüsü Albay Turki el-Maliki, yaptığı yazılı açıklamada, Husilerin Yemen'in başkenti Sana'dan Suudi Arabistan'ın Cazan kentine gönderdiği İHA'nın hava savunma sistemleri tarafından vurularak düşürüldüğünü belirtti.

Maliki, açıklamasında, "Birleşmiş Milletler Yemen Özel Temsilcisi'nin (Martin Griffiths) Sana'da olduğu bir zamanda Husilerin kentleri ve sivilleri hedef almaya devam etmesi bölgesel ve uluslararası tehlikenin sürdüğünün göstergesidir." ifadelerine yer verdi.

HUSİLERDEN GENİŞ ÇAPLI İHA SALDIRISI 

Husilerin Askeri Sözcüsü Yahya Seri, bugün yaptığı yazılı açıklamada, sabah saatlerinde Suudi Arabistan'ın Cazan Havaalanı'na Kasıf-2 tipi İHA'larla geniş çaplı saldırı düzenlendiğini belirtmişti. 

Havaalanındaki önemli askeri noktaların hedef alındığını kaydeden Seri, saldırılar nedeniyle Cazan Havaalanı'ndaki uçuşların durduğunu ifade etmişti.

Yemen'deki Husiler, son zamanlarda genellikle Suudi Arabistan hava savunma sistemi tarafından etkisiz hale getirilen orta ve uzun menzilli balistik füzelerin yanı sıra İHA'ları da kullanarak Cazan ve Abha havaalanları başta olmak üzere ülkenin bazı bölgelerini hedef alıyor. 

Husiler, Yemen'de Eylül 2014'ten bu yana başkent Sana ve bazı bölgelerin denetimini elinde bulunduruyor. Suudi Arabistan öncülüğündeki koalisyon güçleri ise Mart 2015'ten beri Husilere karşı Yemen hükümetine destek veriyor. 

~
Putin'den 'AB ile diyaloğa hazırız' mesajı
*
Rusya Devlet Başkanı Vladimir Putin, AB ile güncel konularda diyalog kurmaya hazır olduklarını açıkladı.
*
Rusya Devlet Başkanı Vladimir Putin, Rusya'nın Avrupa Birliği (AB) ile güncel siyasi, ekonomik ve sosyal konularda yapıcı diyaloğa hazır olduğunu bildirdi. 

Kremlin'den yapılan yazılı açıklamaya göre, Rusya Devlet Başkanı Putin, AB Komisyonu Başkanlığı görevine gelmesi nedeniyle Almanya Savunma Bakanı Ursula von der Leyen'e kutlama mesajı gönderdi.

Leyen'in, AB ile Rusya arasında eşit ve karşılıklı ortaklığın sağlanmasına hizmet edeceğine inancın belirtildiği açıklamada, "Vladimir Putin, Rusya'nın AB ile güncel siyasi, ekonomik ve sosyal konularda yapıcı diyaloğa hazır olduğunu vurguladı" ifadesi kullanıldı.

Dün Avrupa Parlamentosu (AP), AB Komisyonu Başkanlığı'na Almanya Savunma Bakanı Ursula von der Leyen'in atanmasını onaylamıştı. 

~
ABD'nin başına 10 milyon dolar ödül koyduğu kişi yakalandı
*
ABD'nin başına 10 milyon dolar ödül koyduğu Leşker-i Tayyibe (LET) örgütünün kurucusu ve örgütün siyasi kanadı Cemaatüd Dava (JUD) lideri Hafız Muhammed Said, Pakistan'da yakalandı.
*
Pakistan medyasındaki habere göre, Said, ülkenin doğusundaki Lahor'dan Gujranvala'ya giderken yolda terörle mücadele ekiplerince gözaltına alındı. 

Terörle mücadele yasalarını ihlal ettiği gerekçesiyle hakkında yakalama kararı bulunan 13 LET ve JUD isminden olan Said, "terör örgütlerini desteklemek, kara para aklamak ve terör örgütlerine maddi kaynak toplamakla" suçlanıyor. 

LET, özellikle Hindistan'daki sivil hedeflere saldıran bir örgüt olarak biliniyor. Hindistan, örgütün 2001 parlamento saldırısı, 2006 Mumbai tren saldırısı ve 2008 Mumbai saldırısının ardında olduğunu iddia ediyor.

ABD de LET kurucusu Said'i 2008 Mumbai saldırısının ardından arananlar listesine eklemiş ve başına 10 milyon dolar ödül koymuştu.

Said, çeşitli dönemlerde Pakistan'da gözaltına alınsa da 2001'de LET'ten ayrıldığını iddia ederek kendisini savunmuş ve serbest bırakılmıştı. 

Daha önce Pakistan, ABD ve Birleşmiş Milletler tarafından terör örgütü ilan edilen LET'in ardından JUD da 2008 Mumbai saldırısı sonrasında terör örgütü ilan edilse de Pakistan bu kararı şubatta almıştı.

Interpol, Said hakkında 2009'da kırmızı bülten çıkarmıştı.

~

İran'dan Pompeo'ya "balistik füze" cevabı
*
İran Dışişleri Bakanlığı Sözcüsü Abbas Musevi, ABD Dışişleri Bakanı Mike Pompeo'nun açıklamasının aksine İran'ın balistik füze programını müzakere etmeyeceğini belirtti.
*
Musevi, Twitter hesabından paylaştığı mesajında, İran Dışişleri Bakanı Muhammed Cevad Zarif'in balistik füze programıyla ilgili yaptığı açıklamanın müzakereye hazırlık anlamına gelmediğini ifade etti. 

Balistik füze programını müzakere edip etmeyeceklerinin sorulması üzerine Zarif'in ABD'nin Orta Doğu'daki ülkelere sattığı geniş çaplı silah satışlarına dikkati çekerek "topu akıllıca ABD'nin sahasına attığını" söyleyen Musevi, "İran ve Dr. Zarif'in ülkenin füze kapasitesiyle ilgili konumu açıktır" ifadesini kullandı. 

Zarif, dün Batı medyasına verdiği bir mülakatta, balistik füze programının da müzakere edilip edilemeyeceğine ilişkin soruya, "Hazır olduğumuz konudan başlayalım, balistik füze konusunu tartışma ihtiyacı duyarsak ne yapabileceğimize bakalım ancak ABD füzeler hakkında konuşmak istiyorsa önce bölgedeki bazı ülkelere füze dahil çeşitli silahlar satmayı durdursun" cevabını vermişti.

ABD Dışişleri Bakanı Pompeo, dün Beyaz Saray'daki kabine toplantısında, "İranlılar ilk kez füze programlarıyla ilgili olarak müzakere yapmaya hazır olduklarını söylediler" açıklamasını yapmıştı.

~
İncirlik'te nükleer silah iddiası
*
NATO Parlamenter Asamblesi için hazırlanan bir raporda, aralarında Türkiye'nin de bulunduğu altı ülkede ABD'nin nükleer silahlarının saklandığı yer aldı.
*
Fransız haber ajansı AFP, NATO Parlamenter Asamblesi Savunma ve Güvenlik Komitesi için hazırlanan bir raporda, Türkiye ile birlikte altı Avrupa ülkesindeki askeri üslerde çoğu B-61 tipi olmak üzere 150 Amerikan nükleer silahının saklandığı bilgisinin yer aldığını bildirdi.

Kanadalı Senatör Joseph Day tarafından hazırlanan raporda nükleer silah bulunan üsler Türkiye'deki İncirlik, Belçika'daki Kleine-Brogel Almanya'daki Büchel, İtalya'daki Ghedi-Torre ile Aviano ve Hollanda'daki Volkel olarak sıralandı.

AFP'nin haberinde, geçen Nisan ayında yazılan rapordaki bu bölümün geçen hafta çıkarıldığı bilgisi de yer aldı. "Nükleer Caydırıcılıkta Yeni Dönem? Modernizasyon, Silahlanma Kontrolü ve Müttefik Nükleer Güçler" adını taşıyan rapordaki bilgilerin, ABD'nin nükleer başlıklarının lokasyonuyla ilgili bir araştırmaya yer veren bilim dergisi Bulletin of the Atomic Scientists'e dayandırıldığı düşünülüyor.

Ancak NATO yetkilileri, söz konusu rapora mesafe koyarak raporun resmi bir NATO belgesi olmadığını vurguladı. İsmi açıklanmayan bir NATO yetkilisi, ittifakın nükleer meselelerle ilgili yorum yapmayacağını belirtti. 

NATO üyeleri arasında ABD, İngiltere ve Fransa nükleer silahlara sahip. Nükleer tehdit, ittifakın caydırıcılık stratejisinde anahtar rol oynamasına rağmen NATO bu konuda ayrıntılı açıklama yapmıyor.

BELÇİKA'DA MUHALEFET AÇIKLAMA BEKLİYOR 

Rapordan çıkarılan bölüm Belçika'da tartışmalara neden oldu. Muhalefetteki Belçikalı politikacılar, ülkede ABD'ye ait nükleer silah bulunup bulunmadığı ile ilgili hükümetten açıklama talep ediyor.

Yeşiller Partisi Milletvekili Samuel Cogolati de Belçika'nın kuzeyindeki Kleine-Brogel üssünde ABD'nin nükleer silahlarının bulunmasını "bilinen bir sır" olarak nitelendirerek raporun bunun teyidi anlamına geldiğini söyledi. Belçika Savunma Bakanlığı sözcüsü ise konuyla ilgili sorulara yanıt vermekten kaçındı.

~
Brezilya'da sahte lüks araç üreten fabrikaya kilit
*
Brezilya'da polis, lüks araçların sahtelerini uygun fiyata üreten fabrikayı kapattı. Ferrari ve Lamborghini gibi araçların sahtelerini uygun fiyata üreten fabrikanın kapısına kilit vuruldu.
*
Emniyetten yapılan açıklamada, Santa Catarina eyaletinde, Ferrari ve Lamborghini gibi lüks araçların sahtelerini üreten fabrikaya baskın düzenlendiği belirtildi.

Açıklamada, fabrikanın sahibi baba ve oğlunun "sinai hakların korunması kanunu ihlal" suçlamasıyla gözaltına aldığı bildirildi.

Fabrika sahiplerinin sahte araçları sosyal medyada 45 bin ila 60 bin dolar arasından satışa çıkardığı aktarılan açıklamada, baskında 8 kısmen tamamlanmış araç ile lüks araç rozetleri ve armalar bulunduğu ifade edildi.

Baskının lüks araç üreticisi İtalyan şirketlerin şikayeti üzerine yapıldığı öğrenildi.

Söz konusu lüks araçların en ucuzu 200 bin dolardan alıcı buluyor.

~
Temsilciler Meclisi Başkanı Pelosi'den Çin'e Uygur tepkisi
*
ABD Temsilciler Meclisi Başkanı Pelosi, Çin'in Sincan Uygur Özerk Bölgesi'nde Uygurlar ve diğer Müslüman azınlıklara yönelik kitlesel gözaltıları eleştirdi.
*
ABD Temsilciler Meclisi Başkanı Nancy Pelosi, ABD Dışişleri Bakanlığı bünyesinde bu yıl ikincisi yapılan "Gelişmiş Dini Özgürlükler Hizmeti" adlı organizasyonda konuştu.

Çin'in Sincan Uygur Özerk Bölgesi'nde Uygurlar ve diğer Müslüman azınlıklara uyguladığı kitlesel gözaltıları ve baskıyı eleştiren Pelosi, "Çin'de yaşananlar dünya vicdanına bir meydan okumadır ve bunun devam etmesine izin veremeyiz." dedi.

"LİDERLER DİNİ ÖZGÜRLÜKLERE YAKLAŞIMLARINDA TUTARLI OLMALI"

Öte yandan Pelosi, birçok ülkenin Çin ile olan ekonomik çıkarları doğrultusunda bölgedeki Müslüman azınlıklara uygulanan kötü muameleye ses çıkarmadığını belirterek, ülke liderlerinin bir fark oluşturabilmesi için dini özgürlüklere yaklaşımlarında tutarlı olmaları gerektiğini vurguladı.

Pelosi, "Çin'deki insan hakları ve dini özgürlük ihlallerine ses çıkartmadıkça, dünya üzerindeki başka herhangi bir yer hakkında konuşmak için tüm ahlaki yetkilerimizi kaybediyoruz." değerlendirmesinde bulundu.

ULUSLARARASI KURULUŞLARIN TEPKİSİ DEVAM EDİYOR 

İnsan Hakları İzleme Örgütü'nün (HRW) yayımladığı raporda, son 2 yılda Sincan Uygur Özerk Bölgesi'nde çok sayıda kişinin "önleyici polisiye tedbir" adı altında suçsuz yere alıkonulduğu ve siyasi bakımdan tehlikeli olarak değerlendirilen bireylerin herhangi bir yargı kararı olmaksızın toplama kamplarına gönderildiğini belirtmişti.

Çin ise uluslararası kamuoyunda "toplama kampları" şeklinde adlandırılan yerlerin "mesleki eğitim merkezi" olduğunu ve buralarda tuttuğu kişileri "aşırıcı fikirlerden arındırarak topluma kazandırmayı" hedeflediğini iddia ediyor.

BM ve diğer uluslararası örgütler, kampların incelemeye açılması çağrılarını yinelerken, Çin şu ana kadar kendi belirlediği birkaç kampın az sayıda yabancı diplomat ve basın mensubu tarafından kısmen görülmesine izin verdi. Çin makamları, BM yetkililerinin doğrudan bilgi almak amacıyla bölgede serbestçe inceleme yapma talebini geri çeviriyor.

~
Endonezya'daki depremde ölü sayısı 6'ya yükseldi
*
Endonezya'nın Kuzey Maluku eyaletinin güneyinde geçen hafta meydana gelen 7,3 büyüklüğündeki depremde hayatını kaybedenlerin sayısı 6'ya çıktı.
*
Ulusal Afet Merkezi'nden (BPBD) yapılan açıklamada, eyalet genelinde çöken bina enkazlarından 6 kişinin cansız bedeninin çıkarıldığı bildirildi.

Arama ve kurtarma çalışmalarının sürdüğü belirtilen açıklamada, depremin ardından evsiz kalan ailelere lojistik yardımın da yapıldığı vurgulandı.

Kuzey Maluku adasının güneyindeki Ternate kentinin 166 kilometre güneydoğusunda 14 Temmuz'da meydana gelen 10 kilometre derinlikteki depremin ardından 65 artçı şok yaşanmıştı.

~
Hindistan'da çöken binada ölü sayısı 14'e çıktı
*
Hindistan'ın Maharaştra eyaletinin başkenti Mumbai'de dün çöken 4 katlı binada yaşamını yitirenlerin sayısı 14'e yükseldi.
*
NDTV kanalının haberine göre, Mumbai'ye bağlı Dongri bölgesinde dün çöken en az 100 yıllık 4 katlı binanın enkazı altında kalan 14 kişinin cesedine ulaşıldı.

İtfaiye ve Ulusal Afet Müdahale Gücü (NDRF) ekipleri, enkaz altında kalan 9 kişiyi de yaralı olarak kurtardı.

Binanın enkazında halen 20'ye yakın kişi bulunduğu tahmin ediliyor.

Dar bir sokakta bulunan binanın bitişiğindeki binalar da itfaiye ekiplerince güvenlik nedeniyle tahliye edildi.

NDRF ekipleri arama kurtarma çalışmalarını sürdürüyor.

Dünyanın en kalabalık kentlerinden Mumbai'de, bina güvenliği temel sorunlardan biri olarak görülüyor.

~
İran'dan açıklama: "Silah satan olmayınca kendimiz ürettik"

*
İran Dışişleri Bakanı Muhammed Cevad Zarif, ülkesinin kendi savunma araçlarını üretmeye mecbur kaldığını ve ABD'nin Orta Doğu'daki ülkelere silah satışına son vermesi gerektiğini açıkladı.
*
Zarif, resmi Twitter hesabından yaptığı açıklamada, üstü kapalı olarak ABD'nin Orta Doğu'daki ülkelere silah satmasını ve ABD Dışişleri Bakanı Mike Pompeo'nun "İranlılar füze programlarıyla ilgili müzakere yapmaya hazır." sözlerini eleştirdi.

İran-Irak arasında (1980-1988) yaşanan savaşta hasar gören İran'ın Hürremşehr kenti ile Gazze ve Yemen'den fotoğraflar paylaşan Zarif, "Saddam, 8 yıl boyunca doğu ve batı tarafından kendisine verilen füze ve bombaları üzerimize yağdırdı. O şartlarda, hiç kimse kendimizi savunmamız için bize silah satmadı. Bizim, kendi savunma araçlarımızı üretmekten başka hiçbir seçeneğimiz yoktu.

Şimdi ise şikayet ediyorlar. ABD, meseleyi saptırmak yerine yeni Saddamlara silah satışını sona erdirmelidir." ifadelerini kullandı.

ABD Dışişleri Bakanı Pompeo dün Beyaz Saray'daki kabine toplantısında, "İranlılar ilk kez füze programlarıyla ilgili olarak müzakere yapmaya hazır olduklarını söylediler." açıklamasını yapmıştı.

İran Dışişleri Bakanlığı Sözcüsü Abbas Musevi de bugün Twitter hesabından paylaştığı mesajında, İran Dışişleri Bakanı Zarif'in balistik füze programıyla ilgili yaptığı açıklamanın müzakereye hazırlık anlamına gelmediğini ifade etmişti.

~

İtalyan güvenlik güçleri ve FBI'dan dev operasyon
*
İtalyan güvenlik güçleri ve ABD Federal Soruşturma Bürosu (FBI), İtalyan mafyası ve bağlantılı olduğu ABD'deki organize suç örgütlerine yönelik ortak operasyon yaptı.
*
İtalyan basınında yer alan haberlere göre, İtalyan güvenlik güçleri ve FBI ekipleri, İtalya'nın Palermo ve ABD'nin New York kentinde "Yeni bağlantı (New connection)" adını verdikleri ortak operasyon düzenledi. 

Operasyonun ve bu kapsamda yapılan teknik takibin, Sicilya Adası'nda faaliyet gösteren mafya yapılanması Inzerillo ile New York'taki suç ailesi Gambino arasındaki bağı ortaya koyduğu belirtildi.

GÖZALTINA ALINANLAR ARASINDA BELEDİYE BAŞKANI GAMBİNO DA VAR

Operasyonun İtalya ayağına 200'ü aşkın güvenlik görevlisi katılırken, şu ana kadar 19 kişi gözaltına alındı.

Gözaltına alınanlar arasında Palermo vilayetine bağlı Torretta kentinin Belediye Başkanı Salvatore Gambino'nun da yer aldığı, mafya yapılanmalarına dışarıdan destek vermekle suçlandığı kaydedildi. Gözaltına alınan diğer şüphelilerin "mafya üyesi olmak", "haraç almak" ve "dolandırıcılıkla" suçlandığı bildirildi. 

Söz konusu operasyonun hedefinde olan mafya yapılanması Inzerillo'nun Palermo'ya bağlı Passo di Rigano'da yeniden örgütlendiğinin düşünüldüğü ifade edildi. 

İtalya'da Inzerillo, 2017'de ölen mafya babası Salvatore (Toto) Riina ve grubuyla 1980'li yıllarda mücadeleye girişmesi ve Riina'nın hışmına uğradıktan sonra ABD'ye kaçmış olmasıyla biliniyor.

~
Rusya'dan ABD'ye İdlib eleştirisi
*
Rusya Dışişleri Bakanı Lavrov, ABD ve müttefiklerinin Rusya ile Türkiye arasında İdlib konusunda imzalanan memorandumun uygulanmamasını istediğini belirtti.
*
Rusya Dışişleri Bakanı Sergey Lavrov, Fildişi Sahili Dışişleri Bakanı Marsel Amon Tano ile görüşmesinden sonra düzenlenen ortak basın toplantısında, ABD Dışişleri Bakanı Mike Pompeo’nun Suriye konusunda Rusya’yı suçlayıcı açıklamalarına cevap verdi.

Washington'ın, "Suriyelilerin evlerini terk etmeyi sürdürdüğü" şeklinde aslı olmayan konularla meşgul olmaması tavsiyesinde bulunan Lavrov, ABD’nin Fırat’ın doğusunda yarı devlet kurma girişimi neticesinde Kürtler ve Araplar arasındaki sorunun büyüdüğünü ve Kürt meselesinde sorumluluğunu yerine getirmesi gerektiğini belirtti.

İdlib’de olup bitenler konusunda ABD ve yakın müttefiklerinin pozisyonunun endişe yarattığını ifade eden Lavrov, "ABD ve müttefiklerinin İdlib’de atmosferi kötüleştirme girişiminde bulunması ve İdlib’de terör tehdidinin ortadan kaldırılmasına yönelik Türkiye ile Rusya arasında imzalanan memorandumun yerine getirilmemesini istemesi endişe doğuruyor." ifadelerini kullandı.

Eski ABD Başkanı Barack Obama yönetiminin "Suriye’de Nusra’ya dokunmama" politikasının aynısını İdlib’de gözlemlediklerini dile getiren Lavrov, "İdlib’de ABD politikasının Nusra Cephesi'ni koruma, onu fiilen terörist yapıdan siyasal uzlaşma sürecine taşıma ve bu sürecin katılımcılarından biri olması arzusunu yansıttığına inanmak için nedenlerimiz var." diye konuştu.

Ayrıca Lavrov, ABD'nin ilk defa kendi politik ve jeopolitik çıkarları için teröristleri kullanmadığını hatırlatarak Amerikalı mevkidaşlarının bölgedeki jeopolitik mühendisliğinin doğru sonuçlar vermesini umduğunu ifade etti.

ABD Dışişleri Bakanı Pompeo, bir televizyon kanalına verdiği röportajda, Rusya’nın İran ile Suriye’de yakın çalıştığını hatırlatarak insanların evlerini bu yüzden terk etmek zorunda kaldığını öne sürmüştü.

~
"ABD ve İsrail'in ortak davamızı rehin almasına izin vermemeliyiz"
*
Dışişleri Bakanı Çavuşoğlu, "ABD ve bazı ülkelerin, hatta İsrail'in bazı üye ülkelere baskı yaptığını da biliyorum ancak onların ortak davamızı rehin almasına asla izin vermemeliyiz." dedi.
*
Dışişleri Bakanı Mevlüt Çavuşoğlu, Cidde'de düzenlenen İslam İşbirliği Teşkilatı'nın (İİT) "İsrail'in Kudüs'teki İhlalleri" konulu Açık Katılımlı Olağanüstü İcra Komitesi toplantısında konuştu.

Filistin meselesinin karmaşık zorluklarla karşı karşıya olduğuna dikkati çeken Çavuşoğlu, Kudüs'ün yasal ve tarihi statüsünün tehdit altında olduğunu vurguladı.

Çavuşoğlu, İsrail'in tarihi yeniden yazmaya çalışıp ve kentin İslam mirasını, doğasını ve demografisini tahrip etmek için adımlar atıp, sahada daha da sertleştiğine işaret ederek, "Kudüs ve Batı Şeria dahil, Filistin topraklarında yasa dışı yerleşimlerin yayılımı devam ediyor. Bu, iki devletli çözümü baltalamak için atılan bilinçli bir adımdır." ifadelerini kullandı.

Bazı İsrailli siyasetçilerin Batı Şeria'daki yasa dışı yerleşimlere ilave yapmak istediklerini açıkladıklarını belirten Çavuşoğlu, "İsrail hükümeti, yerleşimleri artırarak ve kazı çalışmalarıyla eski şehir Kudüs'ün doğasını tahrip etmeye çalışıyor. Şehrin aynı zamanda İslami karakter ve mirasını yok etmeye çalışıyor ve Yahudi üstünlüğünü sağlamak için demografisini değiştiriyor." diye konuştu.

"KUDÜS BARIŞ VE UYUM ŞEHRİ OLMALI"

Çavuşoğlu, sözde "hac yolu" açmak için devam eden yıkıcı tünel çalışmalarının bu çabaların son örneklerinden biri olduğunu kaydetti.

İşgalin, Filistinlilerin ekonomik ve sosyal yönden gelişmelerini engellediğine vurgu yapan Çavuşoğlu, "Kudüs'te Filistinliler, kendi mahallelerinde tahliye emirleri ve günlük saldırılara maruz kalıyor. İkamet statüleri uluslararası normların ihlali ile sona erdirildi. Tüm yaşam koşulları baltalandı." ifadelerini kullandı.

Bakan Çavuşoğlu, Kudüs'ün şiddet ve provokasyon değil, barış ve uyum şehri olması gerektiğini ifade etti.

İİT üyeleri olarak Kudüs'ün kırmızı çizgileri olduğunu birçok kez tekrarladıklarını belirten Çavuşoğlu, bir ay kadar önce Mekke'de düzenlenen İİT 14. Zirve Toplantısında Filistin ve Kudüs'e ilişkin kararlar aldıklarını hatırlattı. Çavuşoğlu, "Bu teşkilatı kurmamızın ana nedeni olan Filistin halkının haklı nedenlerine olan taahhüdümüzü tekrarladık." şeklinde konuştu.

"İLK KIBLEMİZİN STATÜSÜNÜ KORUMAKTA KARARLI OLMALIYIZ"

Çavuşoğlu, Filistin ve Kudüs davasının İİT'nin merkezinde olmaya devam edeceğini söyleyerek, "İlk kıblemizin statüsünü koruma ve kollama çabalarımızda kararlı olmalıyız. Bu, ümmetimize ve tarihe karşı olan sorumluluğumuzdur." diye konuştu. Çavuşoğlu, şöyle devam etti:

"Filistin davasının daha fazla dayanışma ve ortak eyleme ihtiyacı olmasına rağmen muhataplarımızın çoğunun bugün burada olmadığını görmek üzücü. Bazı üyelerin neden bu toplantıya katılmadıklarının da farkındayım. ABD ve bazı ülkelerin, hatta İsrail'in bazı üye ülkelere baskı yaptığını da biliyorum ancak onların ortak davamızı rehin almasına asla izin vermemeliyiz. Benim birçok başkente mesajım bu."

Ekonomik projeler ve planların itibar, adalet ve özgürlük ihtiyacının yerini alamayacağını vurgulayan Çavuşoğlu, adil bir barış olmadan hiçbir projenin başarılı olamayacağını kaydetti. Çavuşoğlu, "Bu sözde Yüzyılın Anlaşması için de geçerli. Sürdürülebilir barış Filistin halkının onurunu göz ardı ederek ve adil ve meşru taleplerini görmezden gelerek elde edilemez. İsrail'in uluslararası hukukun tüm parametrelerine karşı olan kabul edilemez girişimlerine karşı seçeneksiz değiliz." dedi.

"DESTEĞİMİZ SAĞLAM, GÜÇLÜ VE EBEDİDİR"

Ortak hareket etmenin önemine işaret eden Çavuşoğlu, "Başkanlığımız sırasında Birleşmiş Milletler (BM) Genel Kurulundaki yankı yaratan ortak çabalarımız bunun bir kanıtıdır. Filistin Devleti'nin daha fazla tanınmasını sağlamak için daha çok çalışmalıyız. Kudüs'ün Müslüman kimliğini korumak için işgale direnen Filistinli kardeşlerimizi desteklemeliyiz." diye konuştu.

Çavuşoğlu, şunları kaydetti:

"Türkiye olarak Filistin davasına güçlü destek veriyoruz. Desteğimiz sağlam, güçlü ve ebedidir. İİT Zirve Dönem Başkanlığımız süresinde büyük çaba sarf ettik. Bir yıldan kısa süre içinde Kudüs ve Filistin davası hakkında İstanbul'da iki Olağanüstü İslam Zirvesi düzenledik. Türkiye'nin çağrısı üzerine BM Genel Kurulu iki acil toplantı düzenledi ve Kudüs'ün statüsü ile Filistinli sivil halkın korunması konusunda kararlar aldı."

~
Almanya'da yeni Savunma Bakanı mazbatasını aldı
*
Almanya'da Hristiyan Demokrat Birlik Partisi (CDU) Genel Başkanı Annegret Kramp Karrenbauer yeni Savunma Bakanı oldu.
*
Bellevue Sarayı'nda düzenlenen törenle mazbatasını Cumhurbaşkanlığına vekalet eden Berlin Eyalet Başbakanı ve Federal Konsey Başkan Yardımcısı Michael Müller'den alan CDU Genel Başkanı Karrenbauer, görevine resmen başladı.     

Aynı törende, AB Komisyonu Başkanı olan Ursula von der Leyen'e de Savunma Bakanlığından azil belgesi verildi.     

Törende hazır bulunan Almanya Başbakanı Angela Merkel'in titreme nöbeti geçirmemesi için burada da sandalyeli önlem alındı.     

Merkel, von der Leyen ve yeni Savunma Bakanı Karrenbauer töreni sandalyede oturarak takip etti.     

2017 yılının Eylül ayındaki seçimin ardından ancak 6 ay sonra kurulabilen koalisyon hükümetinde bugüne kadar geçen 16 aylık zamanda iki bakan değiştirilmiş oldu.     

Adalet Bakanı Katarina Barley'in Avrupa Parlamentosuna seçilmesi sonrası yeni Bakan Christine Lambrecht oldu.

Ursula von der Leyen'in AB Komisyonu Başkanlığına seçilmesinin ardından da CDU lideri Annegret Kramp Karrenbauer, Almanya'nın yeni Savunma Bakanı oldu.     

Karrenbauer daha önce kabineye girmeyeceğini açıkladığı için bu tercih Almanya'da sürpriz olarak nitelendirildi.     

~
Suudi Arabistan Husilere ait bir İHA'yı düşürdü
*
Suudi Arabistan öncülüğündeki koalisyon güçleri, Yemen'deki Husiler tarafından Suudi Arabistan'ın güneyine gönderilen bir insansız hava aracının etkisiz hale getirildiğini açıkladı.
*
Arap Koalisyonu Sözcüsü Albay Turki el-Maliki, yaptığı yazılı açıklamada, Husilerin Yemen'in başkenti Sana'dan Suudi Arabistan'ın Cazan kentine gönderdiği İHA'nın hava savunma sistemleri tarafından vurularak düşürüldüğünü belirtti.

Maliki, açıklamasında, "Birleşmiş Milletler Yemen Özel Temsilcisi'nin (Martin Griffiths) Sana'da olduğu bir zamanda Husilerin kentleri ve sivilleri hedef almaya devam etmesi bölgesel ve uluslararası tehlikenin sürdüğünün göstergesidir." ifadelerine yer verdi.

Suudi Arabistanda havalimanına saldırıSuudi Arabistan'da havalimanına saldırı
HUSİLERDEN GENİŞ ÇAPLI İHA SALDIRISI

Husilerin Askeri Sözcüsü Yahya Seri, bugün yaptığı yazılı açıklamada, sabah saatlerinde Suudi Arabistan'ın Cazan Havaalanı'na Kasıf-2 tipi İHA'larla geniş çaplı saldırı düzenlendiğini belirtmişti.

Havaalanındaki önemli askeri noktaların hedef alındığını kaydeden Seri, saldırılar nedeniyle Cazan Havaalanı'ndaki uçuşların durduğunu ifade etmişti.

Yemen'deki Husiler, son zamanlarda genellikle Suudi Arabistan hava savunma sistemi tarafından etkisiz hale getirilen orta ve uzun menzilli balistik füzelerin yanı sıra İHA'ları da kullanarak Cazan ve Abha havaalanları başta olmak üzere ülkenin bazı bölgelerini hedef alıyor.

Husiler, Yemen'de Eylül 2014'ten bu yana başkent Sana ve bazı bölgelerin denetimini elinde bulunduruyor. Suudi Arabistan öncülüğündeki koalisyon güçleri ise Mart 2015'ten beri Husilere karşı Yemen hükümetine destek veriyor.


~
Putin'den 'AB ile diyaloğa hazırız' mesajı
*
Rusya Devlet Başkanı Vladimir Putin, AB ile güncel konularda diyalog kurmaya hazır olduklarını açıkladı.
*
Rusya Devlet Başkanı Vladimir Putin, Rusya'nın Avrupa Birliği (AB) ile güncel siyasi, ekonomik ve sosyal konularda yapıcı diyaloğa hazır olduğunu bildirdi.

Kremlin'den yapılan yazılı açıklamaya göre, Rusya Devlet Başkanı Putin, AB Komisyonu Başkanlığı görevine gelmesi nedeniyle Almanya Savunma Bakanı Ursula von der Leyen'e kutlama mesajı gönderdi.

Leyen'in, AB ile Rusya arasında eşit ve karşılıklı ortaklığın sağlanmasına hizmet edeceğine inancın belirtildiği açıklamada, "Vladimir Putin, Rusya'nın AB ile güncel siyasi, ekonomik ve sosyal konularda yapıcı diyaloğa hazır olduğunu vurguladı." ifadesi kullanıldı.

Dün Avrupa Parlamentosu (AP), AB Komisyonu Başkanlığına Almanya Savunma Bakanı Ursula von der Leyen'in atanmasını onaylamıştı.

~
Yunan Meclisinde yemin töreni
*
Yunanistan'da 7 Temmuz'da yapılan erken seçimle oluşan 300 sandalyeli yeni parlamentonun milletvekilleri yemin ederek görevlerine başladı.
*
Meclis'te ilk olarak Atina Başpiskoposu İeronimos'un yönettiği dini ayin gerçekleştirildi. Daha sonra milletvekillerinin tercihlerine göre siyasi, Ortodoks Hristiyan ya da İslami yemin töreni yapıldı. 

Milletvekillerinin çoğunluğu dini yemin ederken, aralarında SYRIZA lideri eski Başbakan Aleksis Çipras'ın da bulunduğu bir grup milletvekili siyasi yemin etmeyi tercih etti. 

Batı Trakya Türk azınlığına mensup Rodop'tan seçilen KINAL üyesi İlhan Ahmet, İskeçe'den seçilen SYRIZA'lı Hüseyin Zeybek ve yine KINAL’den Burhan Baran da Kur'an-ı Kerim'e el basarak yemin etti. 

İlk kez milletvekili seçilen 112 ismin bulunduğu Meclis'te 61 de kadın milletvekili yer alıyor. 

Yunan parlamentosu yarın yeniden toplanarak Meclis Başkanını seçecek. Meclis Başkanı olarak, ND'den daha önce çeşitli dönemlerde Yanya milletvekilliği, Kültür Bakanlığı ve Savunma Bakan Yardımcılığı yapan Kostas Tasoulas'ın seçilmesi bekleniyor. 

Ülkedeki erken seçimde meclise girme hakkı kazanan 6 partiden Yeni Demokrasi (ND) 158, SYRIZA 86, KINAL 22, Yunanistan Komünist Partisi (KKE) 15 ve ilk kez meclise giren Yunan Çözümü 10, MERA 25 ise 9 milletvekili çıkarmıştı. 

Merkez sağ parti ND tek başına iktidara gelirken, lideri Kiriakos Miçotakis başbakan koltuğuna oturmuştu.

~
Çavuşoğlu, Filistin Dışişleri Bakanı Riyad el-Maliki ile görüştü
*
Dışişleri Bakanı Mevlüt Çavuşoğlu, Filistin Dışişleri Bakanı Riyad el-Maliki ile bir araya geldi.
*
İslam İşbirliği Teşkilatının (İİT) dışişleri bakanları düzeyindeki Açık Katılımlı Olağanüstü İcra Komitesi Toplantısı'na katılmak üzere Cidde'de bulunan Çavuşoğlu, Filistinli mevkidaşıyla Riyad el-Maliki görüştü.     

Çavuşoğlu, görüşmeye ilişkin Twitter hesabından yaptığı paylaşımda, "Filistin Dışişleri Bakanı kardeşim Riyad Maliki'yle İsrail'in Kudüs'e yönelik artan saldırgan tutumunu görüştük. Filistin Devleti'nin ve Filistinli kardeşlerimizin daima yanında olacağız." ifadesini kullandı.   

~
Breeze 2019 NATO tatbikatı Bulgaristan'da başladı
*
Karadeniz sahilindeki Varna Limanı açıklarında süren ve bu yıl 23'üncüsü düzenlenen "Breeze 2019" NATO tatbikatını, Kanadalı Amiral Kurtz yönetiyor.
*
NATO 2. Daimi Deniz Görev Grubu Komutanı Amiral Josee Kurtz, "Ruslar Karadeniz'de temsilini gösterirken, NATO'nun da Karadeniz'deki temsilini göstermesi gayet normal." dedi.

Karadeniz sahilindeki Varna Limanı açıklarında süren ve bu yıl 23'üncüsü düzenlenen "Breeze 2019" NATO tatbikatını, Kanadalı "Toronto" fırkateyninden NATO 2. Daimi Deniz Görev Grubu Komutanı (SNMG-2) Amiral Kurtz yönetiyor.

AA muhabirine açıklamalarda bulunan Amiral Kurtz, müttefik ve ortakların güçlerinin, bu tatbikat sayesinde karşılıklı uyumlarını artırdığını söyledi.

Rusların Karadeniz'de temsilini gösterirken, NATO'nun da Karadeniz'deki temsilini göstermesinin gayet normal olduğunu ifade eden Kurtz, şöyle konuştu:

"Karadeniz'de ortaklarımızla kendi müşterek alanımızda hareket ediyoruz. Rusya da kendi tatbikatlarını yapıyor. Bizim de burada olmamız zaten bekleniyordu. Ruslar elbette ki bizleri görebiliyor. Taraflar, uluslararası sularında ve yasalara uygun hareket ettikleri sürece sıkıntılı bir durum söz konusu olmaz. Rusya'nın çalışmalarını uluslararası yasalar çerçevesinde sürdüreceğini umut ediyoruz."
TURGUTREİS FIRKATEYNİ, EN BÜYÜK SAVAŞ GEMİLERİ ARASINDA

Kurtz, Türkiye'nin tatbikattaki temsiline değinerek "Türkiye'nin tatbikata katılımı çok etkin." dedi.

Romanya ve Kanada'nın yanı sıra Türkiye'nin de F241 numaralı TCG Turgutreis fırkateyniyle tatbikatta en büyük savaş gemileri grubunda bulunduğunu belirten Kurtz, "Turgutreis uzun zamandır bu gibi tatbikatların içerisinde yer alıyor ve katılımını sürdürecek." ifadesini kullandı.

VARNA AÇIKLARINDA OPERASYONLAR DÜZENLENİYOR

Tatbikata 12 ülkeden 27 savaş gemisi, 5 savaş uçağı ve 5 helikopter katılıyor. Hazırlanan senaryo çerçevesinde 2 bin 250 askeri personelle, Varna açıklarında koalisyon formatında çeşitli operasyonlar düzenleniyor.

Breeze 2019 tatbikatında mayın temizleme, havadan ve sudan saldırılara karşılık verme, gemicilikte güvenlik kontrolü uygulama, sivil toplum örgütleriyle iş birliği yapma, yasa dışı trafikle mücadele ve ticari gemide yangın söndürme gibi çeşitli unsurlardan oluşan çalışmalar gerçekleşiyor.

Pazar günü sona erecek tatbikata Türkiye'den Deniz Yarbay Burak Akgül'ün komutanlığında F241 numaralı TCG Turgutreis fırkateyni ve Deniz Yüzbaşı Gökhan Bektaş'ın komutanlığındaki M262 numaralı TCG Enes mayın avlama gemisi, 211 askeri personelle iştirak ediyor.